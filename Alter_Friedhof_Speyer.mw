<!--- uff Schbaimarisch --->
[[Datei:Adenauerpark in Speyer.jpg|thumb|Paagolaach]]
[[Datei:Friedhofskapelle Unserer Lieben Frau.jpg|thumb|Friedhofskabell ''Unsara Liewe Fraa'']]
[[Datei:Unserer Lieben Frau Ölberg.jpg|thumb|Eelbersch]]
De '''Alde Friedhof''' in [[Schbaija]] isch vum [[Raadshear]] Jost Thiel im Joa 1502 zua Vafieschung g'schdeld worre, domid ma a Aame Laid hod beerdischde kenne. Uaschbringlisch isch des mol en Gaade oam Hirschgraawe g'wesd. In de Joare 1597 un 1839-41 hod ma doan de Friedhof greesa g'machd un una oanerem en [[Woi]]gaarde vum de [[St.-Georgen-Hospital-Stiftung]] oag'gliedad. De Friedhof isch fa die Birscha noch dem wasse g'glaabd hawen uffg'deeld g'wesd. Uffem ejemolische kadolische Deel isch doan nochem [[Zweiter Weltkrieg|zwedde Weldgrisch]] die [[Bernhadskeersch]] g'baud worre. Iwwa via Jahunad hod ma uffm Friedhof die Doode b'graawe, bisa doan 1881 g'schlosse worre isch. Im Joa 1958 hawen doan Birscha vun Schbaija dod'vor g'sorschd, dass des en Paag werd. Den hodma doan nai als ''Adenauapaag'' wida heag'rischd un uffg'machd. Haid isch des en uug'fea än onatalb Hegda groose Paag. De Deel vum ejemolische Friedhof, nerdlisch vun de St. Bernhard-Keersch isch de ''Dumkabidularische Friedhof''

== Kabell ==
Die Godisch [[Friedhofskabell]] ''Unsara Liewe Fraa'' hodma 1515 und 1516 g'baud un doan 1520 umän Eelbersch ergenzd. Die Keersch hod de [[Pälsisch Erbfolschegriesch]] un a die [[Franzesisch Rewoluzion]] uub'schaded iwwaschdoane. De Friedhof un die Keersch hawen in de Zaid vun de [[Reformazion]] die [[Ludariona]] b'nuzd. Des isch domols die änzigschd ludarischi Keersch in Schbaija g'wesd bisma die [[Draifaldischkaidskeersch]] im Joa 1717 oig'waid hod. In de Kabell hods ä Dengmol fa de ''Wilhelm Heinrich Pohlmann'', de erschde Parra oan Draifaldischkaid. Im Summa schbieln haid fa ä pa Woche Keea un Oakeschda Kommamusig in de Kabell. 

== Grabdengmela ==
Ä schbedbarogges Friedhofsgraiz un zum Deel gud erhaldene oda reschdauriade middlaldalische Grabdengmela un Grabschdää zaischn a haid noch die ejemols bedaidende 
Schbaijara Birscha un Honoraziore. Dod'zu kead de erschde Bischof [[Matthäus Georg von Chandelle]] vum 1821 oig'rischded [[Bischdum Schbaija]]. Ma find awa a die Gräwa vun zum Baischbiel [[Friedrich M. Schwerd]], [[Bruno Würschmitt]], [[Franz Xaver Remling]], [[Johann Friedrich Butenschön]], [[Wilhelm Molitor]], [[Anton Spiehler]], [[Dietrich Becker]], oda a vun de drai Kombonischde [[Eduard Rottmanner]], [[Johann Baptist Benz]] un [[Joseph Niedhammer]] un die leschd Rueschded vun de Mudda vum beriimde Maala [[Anselm Feuerbach]], wu im [[Feuerbachhaus|Faijabachhaus]] g'boore worre isch.

== Paag ==
De Paag hod än Seerosedaisch, wu ma 1958 oag'leschd hod un en alde Boamb'schdoand, wu oag'schriwwe isch. Do hods zum Deel a exodischi Bääm un Bisch, wie zum Baischbiel [[Mammudboom]], japoanische [[Schnurboom]], [[Stielaische]], [[Silbalinde]], [[Fecha-Ahorn]], [[Bidanuß]], [[Zimdahorn]], [[Schloangefischde]], [[Bidaoransche]], [[Zürgelboom]], [[Himalaja-Birsch]] oda ä [[Oranschekersch]]. 

== Sunschdiges ==
De Haubdoigoang zum Alde Friedhof isch in de Boanhofsschdrooß, faschd visawie vum Boanhoof. En zwedde Oigoang hods in de Schdrooß ''Hiaschgrawe'' un en dridde Oigoang in de ''Wormsa Loandschdrooß''. De Paag isch im Juli un Auguschd jedn Daach vun 6 bis 9 Ua Owens un sunschd im Summa vun 7 bis 8 Ua Owens offe. Im Winda ischa doan vun 7.30 bis 5 Ua Owens offe. Vum Mai bis zum Ogtoba hots ima oam erschde Dinschdaach um 3 Ua Middaachs un oam erschde Soamschdaach um 10 Ua ä Firung dursch de Paag. 

<gallery widths="130" heights="130" perrow="5" caption="Grabdenkmäler">
Datei:Grabstein Remling.JPG|De Grabschdä vum Franz Xaver Remling
Datei:Bruno Würschmitt, Grabstein Insekt .JPG|Bloans un Insegd, Ä Detai vum Grabschdä vum Dumkabitl Bruno Würschmitts, wu de Pälza [[Pollichia]] mitb'grinded hod
Datei:Grabstein Benz, Speyer.JPG|De Grabschdä vum Johann Baptist Benz
</gallery>

== Lidaradur ==
Herbert Dellwing (Bearbeitung), ''Kulturdenkmäler in Rheinland-Pfalz'' Bd.&nbsp;1: Stadt Speyer, Landesamt für Denkmalpflege, Schwann, Düsseldorf 1992, ISBN=978-3884628010

== Websaide ==
{{commonscat|Alter Friedhof Speyer|Alda Friedhof Schbaija}}
* [http://www.speyer.de/de/kultur/tipps/adenauerpark De Alde Friedhof]
* [http://www.speyer-report.de/pageID_6772555.html Schbaija-Repord]
* [http://www.gdke-rlp.de/download/Speyer.pdf Nochrischdliches Vazaischnis vun de Kulduadengmäla, Kraisfraii Schdad Schbaija] (PDF-Datei; 1,10 MB)
* [http://www.speyer.de/de/rathaus/verwaltung/ortsrechtssammlung/6.2.16_denkmalzone_adenauerpark.pdf B'koandmachung vum 18. Juli 1992 in Krafd saidm  19. Juli 1992 Rechdsvaordnung] (PDF-Datei)

[[Kategorie:Schbaya]]

[[de:Alter Friedhof Speyer]]

{{Coordinate |NS=49/19/22.92/N |EW=8/25/48.96/E |type=landmark |region=DE-RP}}
