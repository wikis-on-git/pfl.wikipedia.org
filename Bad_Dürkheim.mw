[[Datei:Wappen Bad Duerkheim.svg|thumb|right|130px|Es Wappe vun Derkem]]
'''Derkem''' is e Klästadt in de [[Vodderpalz]] an de [[Woischdrooß]] gelegge, also an de Haad, am Rand vum [[Pälzer Wald|Pälzerwald]]. Unnes is än bekannde Lufdkuaódd un däaff sisch „Bad“ nenne - desdeweesche hääßds uff daitsch aach „Bad Dürkheim“.

== Gschichd ==
Bsiedld is die gonz Geeschnd schun saide [[Schdoizaid]], Funde uffm Schdadtgebied waise vorkeldisch (1200 v.Chr.) und keldisch (500 v.Chr.) Siedlunge nooch un Hannl midde Edruschkä. Die ärschd schrifdlisch Ärwähnung is vum 1.6.778 im Lorscher Codex als „Turnesheim“.

Anno 1035 hodde Kaisa [[Konrad II]] zamme mid annäre Därfa aach Därkm em [[Kloschder Limbursch|Kloschda Limbursch]] gschengd. Vun voa 1360 bis 1471 un dann wieda said 1700 hod Därkm Schdadtreschde, nóódäm doßs vum verlochene Räuber [[Lui XIV]], em "Sunnekeenisch", un soim Mordbrennär Mellag zärschead un vum Laininga Graf Johann Friedrisch wieda schee heagrischd worn is. Schbäda iss donn sogaa Residenzschdadt un Färschdesidz worn. Bis 1794 is Därkm baide Hardenburger Lainingär gebliwwe, donn isses ärsch [[Frongraisch|fronzesisch]] worn und 1816 zum Keenischraisch [[Bayern]] kumme, eschär daßs nóm [[Zwädda Weltkriech|Griesch]] [[Rhoilond-Palz|rhoilonpälzisch]] worn is.

== es „Bad“ ==
Schun voa 1387 sin die Quelle zum [[Salz]] mache genidzd worn, im 18. Joahunäd sin Salin, Gradiarwäak un Sudhaisa gebaud worn. Es Gradiarwäak, wu mid soine 330 m ääns vun de greeschde in [[Daitschlond|Daitschlon]] waa, is zwaa am 7. Abril 2007 abgfaggld worn, mär hod awwee widdee ufgebaud un waile - des häßd Óófang Fäbrua 2010 - wädd schun widdee Waißdonnraißisch ingebrung, wu aus [[Pole]] unde [[Ugraine]] kimmd - zum Wuaschdmaagd sulls fäddisch soi.

Inde Midd vum 19. Joahunäd is Därkm mid soine siwwe [[Hailquelle]] zärschdäs ä Solbad worn und im 20.ö Joahunäd donn "Schdaadsbad". Mär mäschdo Bade- un Trinkkure gesche [[Rheuma]], [[Wirblsäule]]- und [[Bondschaibe]]laide, [[Gaschdridis]], [[Bronschial]]laide und Väschdobbung. - Gesche ledschderes hod sisch nuch bessa ä häbschdlisch Bizzlä-Kua bewäad: Drai Lidda Naije hen dorchschlochende Ärfolsch!

== Woi ==
Iwwahaubd is de [[Woi]] in Därkm - wie on de gonz Woischdroß - ä bsunärdäri Schbezialidäd. Meschä nuch is awwee in Därkm es greeschde Faß vun de gonz Wäld - es Därgemer Faß faßd 1,7 Millione Lidda un hod 13,5 m Doschmessa. Inne is ä Woischdubb, wu iwwärs Joar measchdedääls zu, am [[Derkemer Worschdmaagd|Worschdmaagd]] awwee iwwafülld is. De Woaschdmaagd vum zwädde zum dridde Sebdembawucheänd iss greeschd Woifeschd uf de Weld, do kimme 600.000 Bsucha.

== Sunschdichs ==
Die Rhoi-Haad-Bahn isse Tram vun Därkm iwwe Monnm nó Haidlbärsch. De heggschde Berg uff de Gemarkung is de [[Drachefels]] mit 570&nbsp;m ü. NN. Derkm hod zwää Bursche, sKloschda [[Limbursch]] un die Loiningega [[Haddebursch]]. Derkem is de Sitz vun de Kraisverwaldung vum [[Landkrais Bad Derkem]]. Die Oiwohnerzahl is uugefähr 19.000.

== Websaide ==
* [http://www.bad-duerkheim.de/ De Said vun Derkem]
* [http://www.duerkheimer-wurstmarkt.de/duerkheimer-wurstmarkt.html Worschdmaagd un drumerum]

[[Kategorie:Pälzer un Kurpälzer Orde|Derkem]]
[[Kategorie:Woischdroß|Derkem]]

[[bg:Бад Дюркхайм]]
[[cs:Bad Dürkheim]]
[[de:Bad Dürkheim]]
[[en:Bad Dürkheim]]
[[eo:Bad Dürkheim]]
[[fr:Bad Dürkheim]]
[[it:Bad Dürkheim]]
[[nl:Bad Dürkheim (stad)]]
[[pl:Bad Dürkheim]]
[[pt:Bad Dürkheim]]
[[ro:Bad Dürkheim]]
[[roa-rup:Bad Dürkheim]]
[[ru:Бад-Дюркхайм]]
[[sr:Бад Диркхајм]]
[[vi:Bad Dürkheim]]
[[vo:Bad Dürkheim]]
[[war:Bad Dürkheim]]
