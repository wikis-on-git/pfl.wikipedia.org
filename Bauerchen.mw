=== Bauersche ===

Bauersche iss e [[Kardespiel]] dess mer gern in unn um [[Lautre|Lautre]] spielt, meischtens in de [[Werdschaft]],
nur so zum Spass odder ah bei em [[Tunier]].

Bauerche werd mit vier Lait gschpielt wo die zwee die sich diagonal gehniwwer sitze äh Monnschaft sinn. Gschpielt werd mit zwanzisch Karde. Die Baure sinn immer Trumpp (deswe aach de name vunn dem Schpiel) unn dess was a`gesaht werd. De Kreiz-Bauer (de Ald) ist de hegschte, dann kummte de Schippe-Bauer (de Noo-Beschd), dann de Herz und dann de Karro-Bauer und dann vunn dem was als Trumpp a'gesaht iss: Ass, 10, Kenisch unn Dahm. 

Im Schpiel sinn 130 Aue zu vergewwe,weil de letschte Stisch 10 Aue extra bringt. De Schneider bei demm Schpiel iss 33 Aue. Des nennt mär dann es "lautrer Spiel", weil nämlich außerhalb vonn de Stadt a e Wersion exischdiert wo de letschde Schdich nix extra gebbt - also blooß 120 Aue se vegebbe sinn! De Schneider leit dann a bei 31 Aue!

Die änzelne Karde bringen :

* Ass      11 Aue
* 10er     10 Aue
* Kenisch   4 Aue
* Dahm      3 Aue
* Bauer     2 Aue

== Ahfang ==

Gschpiel werd im Uhrzeiersinn. Der wo die Karde mischelt gebt se an denne der reschts vumm sitz um abhebe zu losse, dohdenoh wern die Karde vedählt. Dee erschte krieht zwä Karde, guggt se sich ah und saht Trumpp ah. Dann kriehn die annere drei ah zwä Karde unn dann krieht jeder drei - dass jeder 5 hott.

== Reeschele ==

Mer muss immer die Farb bediene die rauskummt, kann mer nett, muss mer Trump schmeisse. Wann mer ah net trumppe kann mus mer schmere - am beschte so dass dei Gegner wenisch Aue machen. Wammer mit Trummp rauskummt muss mer Trump ah bekenne unn immer de beste iwwertrumppe.

== Verlaaf ==

Werd äh Farb ausgschpiel und jeder kann die Farb bekenne, dann hääst dess dass der Stisch "Naduhr" geloff iss.

Melde: Hott mer Dahm unn Kenisch vunn enner Farb uff de Hand kann mer 20 melde wamer rauskummt,dess hesst dass mer 1 Punkt uffgeschribb krieht. Wamer dess ganse in Trummp hott meld mer 40 unn es wern 2 Punkte uffgeschribb.

Wonn die Monnschaft die nedd rauskummt, mähnt das se es Schpiel gewinne kann, donn konn se "Schpritze". Wann dann die annere mähne das se ah gude Karde hänn, dann kännen se ah die "Schpritz" zurigg gewwe. Bei änner "Schpritz" wern die gewunnen Punkte vedoppelt unn bei de neggscht ah nommohl und nochemohl bei vier "Schpritze" hässt däss dann "dodgespritzt" weil joh in ähm Schpiel nedd mehr wie 12 Punkte zu vergewwe sinn.

Wann mer mähnt mer kann des Schpiel ohne sei Gehiwwer gewinne,dann saht mer äh "Ledisch" ah. Wammer es Ledisch gewunn hat,krieht mer audomadisch 12 Punkte". Annnerorts werd das a "Buckel" genennt.

== Verdählung vunn de Punkte ==

Geschpielt werd biss mer 12 Punkte hott. Hott mer die 12 Punkte kriehn die Geschner äh Knoddel. Wer zwäh Knoddel hott, hott es Schpiel verlohr unn de Gewinner krieht äh Stäh(1 Lidder Bier)". Wann beide Monnschafte äh Knoddel hänn dann gebst äh Entscheidungsschpiel, dess nennt mer äh
"Gehampelter"

Punkte wern so uffgeschribb:


         0 Aue ("''nackisch gschpielt''" oder "''schwarz''")   :         3 Rundepunkte   
         8  - 32(30) Aue ("''Schneider frei''")            :         2      "
         33(31) - 64(59) Aue ("''Schneider gschpielt''")   :         1      "

Wenn mär e Schbiel gewinnt, wo die annere oogesaa han, dann gebbts fer "schwarz" 4, "Schneider frei" 3 unn "Schneider geschbielt" 2 Rundepunkte. Hott jeder 65 Aue (bzw. 60), gewinnen immer die wo nedd rauskumm sinn.

== Extra Reeschele ==

#"''Weiterschreibbe''":Hott mer mehr Punkte gemacht als 12 vers Spiel zu gewinne, wern die übrische ins negschte Spiel mit üwwernum, dess spielt mer gern so in Sischelbach. 
#"''Die Letscht''":Wamer beim ausdähle sich nett sischer is was mer als Trumpp melde soll, dann saht mer die Letscht, däss hässt dass mer die letscht Kard beim ausdähle rummdreh losst.
#"''Ausmelde''":Wann mer 10 Punkt hott kammer es Schpiel nett mit 40 ausmelde, awwer mer krieht de elfte Punkt uffgeschibb.
#"''Gehambelder''": Wanns zum Gehampelde kommt darf mär mancherorts kä Buckel meh karte.

[[Kategorie:Schbiele]]
[[Kategorie:Kaddeschbiele]]

[[de:Bauerchen]]
