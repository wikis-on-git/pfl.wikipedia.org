[[Image:Lemberg 0046.JPG|thumb|Die Reschde vun de Burchkabell]]
Die '''Burch Lemberch''' is e mittelalterlichi Burch bai [[Lemberch|Lemberch]], äm Ort in de [[Verbondsgemä Bärmesens-Lond|Verbondsgemä Bärmesens-Lond]], im [[Londkräs Siedwestpalz|Londkräs Siedwestpalz]] in [[Rhoilond-Palz|Rhoilond-Palz]]. 

== Laach ==
Die Burch lait uff'em Schlossberch in 485 m Heh un hat näwer em Burchainformazionszentrum fa die Palz und die Nordvogese e Burschschänk. Vun ihrer exponiertie Laach aus kom'mer wait gugge, iwwer Lemberch un iwwer die waldische Hichel vum Wasgau drummerum.

== Geschicht ==
Im Johr 1198 hat de Abt vum Kloschder [[Hornbach|Hornbach]] em Graf Hoinrich I. vun [[Zweebrigge|Zweebrigge]] de Berch verkaaf, uff dem die Burch donn ab ungefähr 1200 gebaut wor is, damit die Grafe ihr Herrschaftsgebied im Siedoschde absichere gekännt honn. In enner Urkunde schdeht zum erschde mol 1230 was vun em "Castrum Lewenberc", also Burch Leweberch. Unner onnere Mauerreschde sinn die Grundmaure vun ennere Kapell uff'em Schlossberch erhall geblibb. Die is zum erschde Mol 1502 erwähnt wor. Minze un Scherwe, die ma gefunn hat, waise awwer schunn in die zwätt helft vum 13. Johrhunnert zurick. Om Òfong wa die Burch e Feschdungsbau, uff dem junge Adlische als Burchherre lerne gesollt honn, uff was es im Milidärdienschd òkommt.

1333 is die Burch donn on de Graf Simon I., de Sòhn vum Ewerhard vun Zwääbrigge-Bitsch gefall. Vun 1535 bis 1541 hat donn de Nohfahr Graf Jakob vun Zwääbrigge-Bitsch uff de Burch residiert un hat e Renaissance-Schloss draus gemacht. Nodemm'er dann 1570 geschdorb war, honn die Erwe Schtraid kried, so dass om Schluss de Lehnsherr vun de Burch, nämlich de Herzoch Kall III. vun Lothringe, 1572 mit soine aichene Truppe fa Ordnung gesoit hat. 1606 gäbbt er dann em Graf Johann Rainhard I. von Hònau-Lichtenberch, em Enkel vum Jakob, die Burch zurick, behalt awwer Bitsch selwer.

Die Burch un de Ort werre im 30-Jährische Kriesch vun 1634 bis 1635 besetzt un geplindert. 1636 werd die Burch niedergebrennt un donn nur noch provisorisch rebariert.

1688 fongt de Lui XIV. vun Fronkraich de [[Pälzischer Erbfolchekriech|Pälzische Erbfolchekriech]] ò. Er fiert es Erbrecht vun soiner Schwescherin ò, des war die [[Lieselotte vun de Palz|Lieselotte vun de Palz]]. aigentlisch geht's'em awwer um soi Expansions-Plän, allerdings honn de daitsche Kaiser, die Raichsfürschde, Schbonie und Englond do was degäe. Bevor er sich widder zurickzieht, befählt de Lui, die Palz niederzubrenne. Warschoinlich iss es im Ogdober 1689 gewässt, als fronzesisches Milidär die Burch geschlaift un sogar de Berchfried abgetra hat.

Do deno hat die Burch kä milidärischi Bedaitung mä. Die Mauerreschde vafalle waider, gude Schdä wern weggeschafft un fa was onneres genumm, wie zum Baischbiel 1746 fa die Kerch nai zu baue. 

Sait em 20. Johrhunnert hat die Burch touristischi Bedaitung als Ausfluchsziel. 1953 renoviert de [[Pälzerwald-Varoi|Pälzerwald-Varoi]] die Burch un macht e Burgschänk uff. Sait 2001 gäbbt's e moderner Òbau fa's Burche-Informazionszentrum. Außerdäm gäbbt's rechelmäsisch Middelalter-Veróschdaldunge un Konzerte uff de Burch. In de jingschde Zaid gäbbts jede Summer Konzerte vun verschiedene Cover-Bands.

== Anlach ==
=== Allgemeunes ===
Die Owwerburch mit Turm war uff em vorhondene Felse erricht wor. Unnerum hat's donn noch e Ringmauer aus Buggelquader gäb, innerhalb honn offebar verschiedene Haiser und Hidde geschdonn, a Schdäll un so, un die Kabell, vun deren Reschde ma owwe e Bild sieht. E Dorturm un e Briggel hat de Inngong beschitzt.

In de Kabell hat ma vor e paar Johr a e paar Gräber gefunn, awwer wahrschoinlich net vun Burchbewohner, sondern aus schbederer Zait vun Lembä'er, die ma besonners würdisch beschdadde wollt. Irschendwonn im 20. Johrhunnert hat ma uf die Grundmaure vun de Kabell e Donzbodde bedoniert gehatt, was schun e bissel makaber war. Es hat domols halt känner mä was vun de Gräber gewisst, un wahrschoinlich noch netemol dro gedenkt, dass des mol e Kabell gewässt sin kännt. Nodemm ma bai Ausgrabunge donn de Bedon widder weggeriss hat, hat ma a die Gräber gefunn, un die Knoche sinn wo onnerscht beschdattet wor.

=== Besonnerhaide ===
Ä Besonnerhaid vun de Burch Lemberch is die Schachtzischdern, die a als Brunneschacht bezaichnet werd, was awwer net gonz richtisch is. No 97,80 Meder ware die Brunnegräwer immer noch uf kä Grundwasser geschdoß. Deshalb honn'se de Schacht zur Zischdern umfunktioniert un vum Berchhong e faschd waagerechder Schdolle uff de Schacht zugedribb. In ungefähr 60 Meder Diefe träfft de Schdolle no ungefähr 200 Meder uff de Schacht. E Quell am Burchhang hat iwwer de Schdolle de Schacht gefillt, in däm donn de Wasservorrat war, denne ma honn gewollt hat. Alles honn'se mit Hommer un Mäsel gemacht. Es is a erschdaunlich, dass se mit'em Schdolle iwwerhaupt de Schacht getroff hon.
Im Schacht hat ma in mehrere Ausgrawungskomponje in de 1990er Johre e Haufe archäologisch interessonde Sache gefunn, vor allem aus de Zait vun de Zerschderung vun de Burch im 17. Johrhunnert.

== Literatur ==
* Steffen Bergner, Fridolin Reutti, Hans Klose: ''Pfälzisches Burgenlexikon.'' Bd. III (2005) (Hrsg. Institut f. Pfälz. Geschichte und Volkskunde Lautre) Saite 360-380 mit umfangraicher Lit.-lischd und nai vermessenem Plòn am Buchend.  ISBN 3-927754-51-4
* Emil Guth, Lemberg: ''Dorf und Burg im Wandel der Zait - Aus der Geschichte des ehemaligen Amtsortes von Hanau-Lichtenberg und der Annexen, Höfen und Mühlen.'' Mit Baiträch vun div. waitere Autore, Hrsg. Selschtverlach Ortsgemää Lemberch 1984
* Alexander Thon (Hrsg.): ''... wie aine gebannte, unnahbare Zauberburg. Burgen in der Südpfalz''. 2., verb. Aufl. Schnell + Stainer, Regensburch 2005, S.&nbsp;86-89, ISBN 3-7954-1570-5
* Walter Herrmann: ''Auf Rotem Fels''. Saite 118 un 119. Karlsruh 2004, ISBN 3-7650-8286-4

== Weblinks ==
*[http://www.burg-lemberg.de/ Burg Lemberg] - Offizielli Homepage
*[http://www.burgenparadies.de/html/burg_lemberg.html Bilder vun de Burch Lemberch uf Burgenparadies.de]

[[Category: Pälzer un Kurpälzer Burge un Schlesser]]

[[de:Burg Lemberg]]
