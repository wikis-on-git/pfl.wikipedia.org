Die '''Anonyme Giddarischde''' sin e musigalischie Selbschthilfegrupp un schdamme urschbrünlich aus [[Frongedahl|Frongedahl]].
Denne ihr Mussig heert mer mittlerwaile ach außerhalb vum Draistromland.
S Draistromland lait zwischem Fuchsbach, em Eckbach un de [[Isenach|Isenach]].

Ganz am Ofang waren se zu Dritt: de Edsel (am Gebabbl, am Singe un manchmol am schlecht rieche), de Michl (an de Hawai-Gidda) un de Roman (am Loggekopp). Saidem Konzert bai de Därgemer Faierwehr 2007 sin se zu Fünft, do sin de Kaule (an de Annerschtrum-Gidda) un de Stebbes (an de Drumml) dezukumme. 
De (Schorle) Mischer an de Kneppscher is de Grosse aus [[Eppstä|Eppstä]].

== Diskografie ==

De Produzent is de Hoffmann Dirk ausem Draistromland, un insgsamt hän die Anonyme bis hait 6 Konserve (CD's) rausgebrocht :

*1. Feieroowend
*2. Hausmacher
*3. DSL
*4. Palzlied
*5. Alles weil mer Pälzer sin (dobbl-laiv-CD)
*6. Vadderdag

=== Lieder ===

Die wohl zwee bekannschde Lieder sin :
*Palzlied (warscht Du ämol uff de Kalmit odder uff de Dahner Heh)
*Lewwerworscht (kumm schdoß mol uff moin Schatz, ich riech die Lewwerworscht so gern)

Die Texde vun de Anonyme-Lieder sin ausem kläne Pälzer saim Lewe gegriffe (die dreggisch Wäsch mol uffen Haufe – sieht glai ganz annerscht aus) un en jeder (odder jedie)find sich dodrin widder. Die meischde Lieder sin komblett selwer gschriwwe.

== Waideres ==

Im Johr 2010 faiern die Anonyme ihr 15-jährisches Beschdehe, obwohls do Lait gebt, die saachen, dasse schun ä Johr friejer zamme gewese wärn....

Baim Werner Rohr an de Grundschul im [[Kläkarlbach|Kläkallbach]] lernen die Kinner im Mussigunnerricht s Palzlied, dodriwwer hot die Judith Kaufmann vum SWR-Fernseh neulich ach en Bericht gemacht.

Sait e paar Johr sinn se als baim Literarische Friehschobbe uffem [[Worschtmarkt|Därgemer Worschtmarkt]] debai, ansunschde hänn se e paar Lokalitäte, wu se ach reglmäßisch jedes Johr debai sin: bai Schraier un Kohn in [[Grooßkalbach|Großkallbach]] odder baim Langewalder in [[Weisrem am Sand|Weisrem am Sand]].

Als Fan vun de Anonyme isses übrigends e Muß, s grüne Tieschört middem Palzlogo azuhawwe – awwer uffbasse: do gebts ach gefakte Tieschörts im Indernett.
Un mer muss immer e Dutt voll Korke debai hawwe, wail nämlich baim Lied "Flieg-kläner Korke-flieg" baim Refrää die Fäns Korke uff die Biehn nuffschmaiße dun.
Insaider wissen, dass die allererschde Korke vun de Speyergörls (des is die Annika un die Schaggeliene) gschmisse worre sin un erscht viel, viel schbeeter Nochahmer gfunne hot.

Legendär is de "Wannerdaach", der im Jahr 2009 schun zum zwedde mol schdadtfinne dud. Baim erschde Wannerdaach in [[Derkem|Därgem]] hot mer sich an de Drai Ääche getroffe. Die erscht Grupp is uff die Limburg geloffe, die zwett Grupp uff die Schneggenudl un die dritt Grupp hot vergeblich de Hammelsdahlbrunne gsucht... gedroffe hot mer sich dann widder im Ebbedahl, wus dann e schänes Waldkonzert gewwe hot.

Momendan isses so, dass am Ofang vumme Anonyme-Konzert en alde Porsche-Bulldog orgle dud (nadierlich als Konserv) – des is de Ofang vun: Alles weil mer Pälzer sin... Un ganz am Schluss, wanns rischdisch ferdisch is, werd de Pälzer Sängergruß gsunge.

== Websaide ==

Im Indernett gebts bai wkw mehrere Anonyme-Giddarischde-Grubbe,
bai my-video, youTube u.s.w. find mer e paar Videos 

un e HP hänn die Anonyme nadierlich ach: [http://www.dieanonymegiddarischde.de www.dieanonymegiddarischde.de]
un dort find mer dann ach immer wann un wuh se uffdrede dun.
Dann gebts do noch die Fansait vun de Anonyme: http://www.pälzerbu.de
Uff [http://www.3stromland.de www.3stromland.de] gebts Konserve, Tieschörts etc. se kaafe.

[[Kategorie:Musiggä]]
[[Kategorie:Kuldur]]
