[[File:Flegel - Krammetsvögel und Maronen.jpg|thumb|200px|Eelgemälde ausm 16. Jh.]]
'''Keschde''' sin die Frischd vum [[Keschdebaam]], die Fronzoose hääßnse ''marrons'' un die Daitsche ''Marone''.

== Fär Wildsoi un annan Lekkamoilscha ==

Die Soi schädze die Keschde als bsunnärschde Delikadess un des is kää Wunna, wamma bedenkd, daßse aach die beschde Trifflsucha sin. Keschde sin die ideale Bailache zu Wild, in Frongraisch un in unsa Palz gäbds se gereesch 'an jedi Ägg', in Tirol wärnse gradso gschädzd wie uff Majőőka. 

Ausde Oodküsin sinse nimmi wäschzudenge un flambiad uf Muudeschogolad zahlsch logga draischdällisch Bedrääsch fär zwää Gawwle fär via Pärsoone. Die raischaldichsde Rezebdesammlung awwa hod die Palz: Keschdepüree un Keschdehonisch, Keschde geröschd un gekochd, gemahle un gegrilld, geroischad un als Supp, als Kuche un als Flammkuche, in Dorde un als Pannekuche, sießsaua ora mid Därflääsch, als Suppeoilaach ora als Gflijlfillung, Käschdebrod ora Keschdenudle, Käschdeöl un Käschdeliköja - es därfd wohl ned viel gäwwe, wasn Pälza ned aus ora mid Keschde mache konn. Als '''Keschdegemies''' kummese in jerem Härbschd dausndfach uff Pälza Disch unes folschnde Rezebd is när ääns vun viele, awwa aach ääns vun de belibdeschde:

== Keschdegemies ==
[[File:Le marchand de marrons.jpg|thumb|200px|Keschdevärkaaf in Frongraisch]]
Zudade:
*1 kg Keschde (frisch aus'm Wald)
*Budder
*250 ml Fläschbrieh
*100 ml Sáhne
*1 TL Mäl
*Salz und Päffer
S erschd missener in de Wald un Keschde sammle gehe. Awwer die richdiche, also Esskaschdanie. Die Keschde dehäm dann mid emme schbize Messer kreizweis oischneide un in Salzwasser 20 Minudde koche. Donoch kald abschregge un soford schäle. Die Keschde donoch 10 Minudde in Budder schmore, 1/4 l Fläschbrieh un 0,1l mid äme Teeleffel Mäl gemischde Sáhne zugewwe un 10 Minudde leichd koche losse, dodenoch mit Salz und Päffer abschmegge. Dodezu basst gud Wild odder End. In de Palz macht mär aach Rodgraud un Brodworschd dezu.

== Links ==
* [http://www.hauenstein-aktuell.de/?p=866 Keschde] in Haueschdää
* [http://www.mein-schoener-garten.de/jforum/posts/list/2921803.page Rezebdsammlung]
* [http://leben.freenet.de/reisen/vielfaeltige-leckereien-kastanienfeste-in-europa_1997216_533042.html Käschdefäschde] in Oiropa


[[Category:Pälzer Kisch]]
