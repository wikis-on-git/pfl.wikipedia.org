'''Friedrich „Fritz“ Walter''' (* 31. Okdower 1920 in Kaiserlautre, † 17. Juni 2002 in Enkebach-Alseborn) war än deitscher Fußballspieler.
Zweifelsohne hat de Fritz Walter zu de herausragendschde Persönlischkeite vun de deitsche Sporthischtorie kehrt. De Gewinn von de Weltmäschterschaft 1954 wird immer mit dem Name vum langjährische Kabidähn verbunne sei. Ach wenn unterm Trähner Seb Herbercher immer die Mannschaft im Vordergrund und känner über den annere gschdande isch, isch de Fritz Walter herauszuhewe.
Uff Vereinsebene hot der große Fußballschtar der 1950er Johre dem 1. FC Kaiserslautern iwwer 30 Johr lang die Treue kalte und hot zwä deitsche Meischterschafte gewunne (1951 un 1953).
Fer sei fußballerische und soziale Verdienschte ischer vielfach geährt worre und wurd als erschter zum Ehrespielfiehrer vun de Nationalelf ernannt.


== Jugend ==
Friedrich Walter isch 1920 als äldeschter von fienf Kinner in Kaiserlautre gebore worre. Von seine Gschwischder Ludwig, Gisela und Sonja isch ach de Ottmar Walter später Fußballnationalspieler gworre. Er soll später mit seim Bruder de Weltmeischtertitel gwinne und zu de „Helde vun Bern“ khehre.

Als Sohn vum Vereinswirt vom 1.FC Kaiserslautre isch de junge „Fritz“ schun in frieher Juchend mit dem Fuball in Kontakt kumme. Sei erschte Schridd uffm Fußballplatz hotter als Siewejehricher in die Schiehlermannschaft vom FCK gmacht. Zunäkscht hotter in die Position vom rechte Verteidicher gschpielt, doch schun ball wa des Ausnahmetalent än stadtbekannter Fußballer. De spehtere Sportreporter Rudi Michel erinnert sich, dass sein Vadda Ende vun de 1920er Johre immer frieher ins Stadion uffm Betzeberch gange isch: „Vor de erschte Mannschaft spielrs klänne Fritzje“ hotter erklehrt.

== Karriäre als Fußballspieler ==

=== Karriere im Verei (1938 bis 1940) ===
Noch de Schul hotter noch ä „ordentlichie“ Ausbildung gmacht und hot ä Lehr zum Bankkaufman absolwiert bevorer sich de 17 jähriche Fritz ab 1938 als Mittelläfer vom FCK in de Owerlige Siedwescht ganz im Fußball verschriwwe hot. Allerdings hotter defier ä Sonnergnehmichung uffgrund vun seim Alder beneticht. Schnell war de Fritz de Schtar vun de Mannschaft, die zu de stärkschte vun de Region kehrt hot.

=== Zwätter Wektkriech (1940 bis 1945) ===
Wie viel annere Fußballer ach, hot de zwätte Weltkriech im Fritz sei beschte Johr als Sportler geklaut. Obwohl de Reichträner Sepp Herberger fär sei Nationalspieler (de Fritz war seit 1940 Auswahlspieler) Priffilechje durchgesetzt hot, wurd de Fritz 1940 in die Währmacht eibrufe und als Infantrischt noch Frankreich värsetzt. Während seiner Zeit als Infantrischt im lothringsche Diedehofe hotter 1943 zeiweis ferd TSG Diedehofe und ferd Soldateälf „Rote Jächer“ gschpielt. Später ischer uff Sardine, Korsika und Elba eigsetzt worre.
Nochem Kriechsende ischer in de Ukraine in sowiertische Kriechsgfangeschaft grohte. „S Spiel vun seim Lewe“, wiejer spehter noch betont hat, war net des Finale vun 1954, sondern ä Spiel desser im Kriechsgfangenelahcher bei Mármos-Sziget in Rumänie gemacht hot. Gschwächt vun äm Malarie-Afall hotter mit de unagrische un slowakische Wachsoldate Fußball gschpielt. Sie hänn de deitsche Nationalspieler erkannt und hännen däm sowiertische Lahcherkommandant Major Schukow vorgschtellt. Ach än großer Fußballfan, hot de Schukow de Fritz und desse Bruder Ludwig vorm Abtransbort in ä sibirisches Gulach bewahrt. Bereits am 28. Oktower sin die Brieder noch Lautre zurickgekährt.

=== Nationalspieler (1940 bis 1958) ===
Schnell isch de Fritz ach ins Blickfäld vom Reichsträner Sepp Herberger grickt, derenn 1940 in sei deitsche Nationalmannschaft brufe hot. Am 14. Juli 1940 hot der 19-jehrige Fritz sei erschtes Lännerspiel gmacht un hot beim 9:3 Erfolch iwer Rumänie gleich drei Dore erzielt. Ä paar Woche spehter ischs 13:0 geche Finnland gfolgt, wobeier sich mit zwä Dore beweise kenne hot. Mehr als sei Torjächerqualitäte henn die Fachleit awer sei spielerisches und takdisches Vermeche bewunnert, mit däm er die Agriffe vun seiner Mannschaft gelenkt hot. Durch ständiche Positionswechsel -ach in die Abwehr- hotter än völlich näie Typ Stiermer verkörbert und isch als kummender Suberschtar gfeiert worre. Doch de zwätte Weltkriech hot die international Karriäre vum Fritz unnerbroche. Er hot acht Johr lang (vun 1942 bis 1951) kä Länderschpiel fa Deitschland gmacht.
Weil de DFB nochem Kriechsende fienf Johr lang kä Länderschpiele bschreite dierfe hot, hot de Fritz fa die Auswahl „Pfalz“ gschpielt. De Mannschaft, in der noch siewe weitere Schpieler vum FCK gschdanne hän, hot de Bundesträner Sepp Herberger „Länderspielformat“ bescheinigt. D Schpieler hänn ab 1951 s Gerüscht von de Nationalmannschaft bilde solle un de Fritz hot vom Sepp Herberger die Kapitänsbin bekumme, dieer am 15. Abril 1951 beim 3:2 Sieg iwerd Schweiz s’erschte Mol getrache hot. De Fritz isch de verlängerte Arm vom Bundesträner gworre, zude hot beide ä inniches Vadda-Sohn-Verhäntnis verbunne. Drei Johr spehter hot de Fritz die Nationalmannschat als Kabidän zur Weltmeischterschaft 1954 gfiehert.
(…)

[[Kategorie:Fußball]]

[[ar:فريتز فالتر]]
[[bg:Фриц Валтер (1920)]]
[[ca:Friedrich Walter]]
[[da:Fritz Walter]]
[[de:Fritz Walter]]
[[en:Fritz Walter]]
[[eo:Fritz Walter]]
[[es:Fritz Walter (futbolista)]]
[[et:Fritz Walter]]
[[fi:Fritz Walter]]
[[fr:Fritz Walter (footballeur, 1920)]]
[[gl:Fritz Walter]]
[[hr:Fritz Walter]]
[[it:Fritz Walter]]
[[ja:フリッツ・ヴァルター]]
[[ko:프리츠 발터]]
[[la:Fridericus Walter]]
[[nl:Fritz Walter]]
[[pl:Fritz Walter]]
[[pt:Fritz Walter]]
[[ru:Вальтер, Фриц]]
[[simple:Fritz Walter]]
[[sv:Fritz Walter]]
[[tr:Fritz Walter]]
[[vi:Fritz Walter]]
[[zh:弗里茨·瓦尔特]]
