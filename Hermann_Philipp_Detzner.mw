'''Hermann Philipp Detzner''' war 'n daitsche Forschungsraisende unn Kolonialoffizier (Haupdmonn vunn de Deitsche Schutztrupp). Gebore worre iss er am 16. Okdower 1882 in [[Schbaya]], gschdorwe iss er am 1. Dezember 1970 in [[Haidlbärsch]].

1907 bis 1909 war er bei de Jola-Croßfluß-Expedition in Kamerun debai, 1912/13 hott er die Nordweschdgrenz vunn de [[Daitschlond|daitsche]] Kolonie Kamerun (gesche 's haidische Nigeria zu) vermesse unn 1913/14 war er Vorschdeher vunn de Expedition, wu de Siedweschde vunn Kaiser-Wilhelms-Land (gesche des bridische Papua-Territorium) unnersuchd hott. (Kaiser-Wilhelms-Land war des nordeschdlische Värdel vun Naiginea, was emol daitsche Kolonie war.) Die daitsch-briddisch Grenz hodd genau demarkiert werre misse, weil immer widder Goldsucher aus Briddisch-Naiginea ins daitsche Gebied vorgedrunge sinn.

Vumm Erschde Weltkriesch iss de Detzners Hermann im Innere vunn Naiginea iwwerraschd worre. Redour kenne hott er fers erschde nett unn no hott er sich vier Johr im Busch verschdeckeld und dodebai des Saruwagebirsch eschdlisch vunn Finschhafe und die Berschziesch ann de daitsch-briddische Grenz erforschd.

Draimol hodd er versuchd, noch Niederländisch-Neiginea noizukumme, weil des neutral war. Dodebei hott er als erschder Weißer die zentrale Hochlonddäler im Haache-Gebirsch durschquert. Missionare vunn de Neiendettelsauer Mission henn en mit Läwensmiddel, Bischer unn englische Zeidunge versorschd.

1917 hott er vergeblisch versuchd, aus Daitsch-Naiginea uffem Seewesch rauszukumme. Donn iss er kronk worre und hodd nooch soinere Genesung Lond unn Leit vunn de Üon-Halbinsel erforschd.
Im November 1918 hott er kapiduliert und iss nooch ännere korze Internierung donn widder nach Daitschlond kumme. 1920 iss er Arschivrat im Reischsarschiv worre, speeder war er donn im Reischskolonialomt. Gschriwwe hott er iwwer die Zeit: Vier Jahre unter Kannibalen; 1920 (Erschdufflaach)

Schpeeder is allerdings rauskumme, daß err in äwe demm Buch falsche Oogawe gemachd hodd. Er hott Forschungsergebnisse vunn Missionare als soi eischene ausgewwe unn aa e bissel dezuerfunne, z.B., daß er Kaiser-Wilhelms-Land vunn Oschd noch Weschd durchquert hätt, was net stimmt.
De Detzners Hermann hott sisch donn aus de Effentlischkait zurickgezoche unn iss Gschäftsfierer innem Haidelberscher Verlaach worre. 
Es iss mähr wie schaad, daß er net bei de Wohret gebliwwe iss, weil dess was er dadseschlisch erläbt hott, iss wirklisch beoidruckend genuuch.

==Literatur:==
Brockhaus Handbuch des Wissens in vier Bänden; Leipzig 1922 (6., gänzl. umgearb. und verm. Aufl.) S. 530

Noch viel mäh Informadione finnen ehr in de schrifddeitsche Wikipedia.

[[Kategorie:Persenlischkeide]]
