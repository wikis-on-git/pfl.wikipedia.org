'''''Ich bin e Pälzer Bu''''' is de Titl vun ääm vun waidsch värbraidede Pälza Volkslieda. Die ''Woikehlscha'' häns gsunge, ''[[Die anonyme Giddarischde]]'' häns im Programm, im viele Ärdär gäbds uuzählisch Variande, de [[PWV]] hods uf ääner vun soinäre Saide un de Frank Petersen hod de Tidl fär ääns vun soi Lieda iwwanumm. 

== Die bekanndschde Texd-Fassung ==
därfd wohl die soi:

:''Ich bin en echte Pälzer Bu,<br>de stärkscht vun unsre Gass,<br>hei, wer die Pälzer Buwe kennt,<br>des is e edli Rass'<br>kä Schlippche un kä Krage, nä,<br>des is uns viel zu dumm,<br>mer fliechen jo de ganze Daach<br>im Chauseegrawe rum.''

:Refrain:
:''Horch do mol hie,<br>des klingt ganz pälzerisch,<br>hollahiaho!<br>Voller Witz un voller Schneid,<br>so babbeln do die Leit.<br>Vor so 're Ausdrucksweis<br>hot jedermann Reschpekt.<br>Des is un bleibt<br>de unverfälschter Pälzer Dialekt.''

:''Un wann zwää Pälzer Hännel hen, <br>des is e wohri Frääd,<br>en Fremder, wu voriwwergeht,<br>vergeßt's sei Lebdag net.<br>Die Werter, wu do fliechen riwwer<br>un niwwer iwwer de Disch,<br>die stehn noch in käm Lexikon,<br>die sin jo noch ganz frisch.''

:Refrain
:''Horch do mol hie ...''

:''Ei Du Bangert, ei, Du scheeler,<br>ei, Du Rindvieh, Du Kamel,<br>ei, was bischde dann fer äner, <br>ei, was gugschte dann so scheel?<br>Du hoscht jo in dem Lewe noch<br>kä Kannelwasser g'soff,<br>wann ich dich am Schlawitsche nemm, <br>dann saufschte's awwer doch!''

:Refrain
:''Horch do mol hie ...''

Dodezu gäbds außsa dä Melodie vunde ''Woikehlscha'' un vunde ''Giddarischde'' nuch weenschns zwää onnan, wu mär allwail ufde Kärwe heere konn - , ofd grad, wann sich zwää indie Woll griehe. Wann dann die Umschdejende losleje mid ''"Ei Du Bangert, ei, Du scheeler, ei, Du Rindvieh, Du Kamel",'' falle die Kondrahende mehrschdns mid oi und die Hännel wärre baiäm naie Schobbe orra baiäm Schobbe [[Naie]] baigelehd.

== Links ==
* [http://www.youtube.com/watch?v=MR8WrWQBdeE Die Woikehlscha] uf youtube.
* Die anonyme [http://www.youtube.com/watch?v=7lg5R1KNH3c Giddarischde] uf youtube.
* baim [http://www.pwv-frankweiler.de/themen/lieder/pfaelzer_bu.htm PWV]
* bai [http://home.arcor.de/georg.seiler/Georg/pfalzbu.html Georg Seiler]
* bai [http://scramlings.de/~scram710/paelzerbu.htm scramlings]
