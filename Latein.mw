Ladain (daitsch: ''Latein'', ladäänisch: ''lingua latina''), is ä [[indogermanischi|Indogermanisch]] [[Schbrooch]], wu urschpringlisch vun de [[Ladiiner]], de Bewuhner vun [[Latium]] mit [[Rom]] in de Midd, gebabbeld worre is.

Ladain waa die [[Omdsschbrooch]] vum [[Reemische Raisch]] unn is so die domminierende Vakehrsschbrooch im wesdlische Middelmeerraam gworre. Wäährnd sisch vun de ladäänische Umgangsschbrooch, em sogenannde Vulgärladain, die romanische Schbrooche endwiggelt hänn, iss es Ladain vun de reemische Schriffdschdeller achnoch als doodi Schbrooch bis in die [[Noizääd]] als fiehrindi Schbrooch vun [[Lidderadur]], [[Wisseschafd]], [[Polidigg]] un [[Kersch]] erhalde gebliwwe. Gelehrdi wie de [[Thomas vun Aquin]], [[Francesco Petrarca]], [[Erasmus vun Rotterdam]], [[Martin Luther]], [[Nikolaus Kopernikus]], [[René Descartes]] unn [[Isaac Newton]] hänn Wäärge uff Ladain gschriwwe. Bis ins 19. Jahrhunnerd wurde die Vorlesunge an de [[Universidääd]]e in ganz [[Oiropa]] in Ladain abgeholde, in [[Pole]] unn [[Ungarn]] war es Ladainische bis dohin Omdsschbrooch. In unzählische Lehnwärder (bspw. „Zischel“ vun „tegulum“), Fremdwärder (bspw. „Interesse“, was hääsd: „dozwische sai“) unn Reedewennunge (bspw. „in vino veritas“, uff pälzisch: „Im [[Woi]] laid die [[Waahaid]]“) is Ladain bis heit ach in netromanische Schbrooche vohanne. Bei de Bildung vun naie Fachbegriffe werd immerwerre uffs Ladäänische zrickgegriffe, bspw. bam „[[Aadoomobil]]“, awwer ach bei biologische Gaddungsbezeischnunge.

Wesche dere immense Bedoidung fer die schbroochlischi un kuldurelle Endwigglung vun Oiropa werd Ladain immernuch an Schule in de daitschschbroochische Länner un annere europäisch Staade gelehrd. Fer viele Schdudiegänge is es sogenannde „Latinum“ needisch, en qualifezeerde Nochwais, dass mer Ladain an de Schul gelernd hot.

== zaidgenessische Ladäänische Wärge ==

Ach wenn Ladain als Schbrooche vun Kuldur un Wisseschafd mehr un mehr em Englische waische dud, gebts noch imme Audore, wu uff Ladain schraiwe dun. Des geschihd voa alle Dinge fer Bildungszwegge. Es werrn zum Bäschbiel beliebti Wärge as de Popkuldur uff Ladain iwwersetzt, demit die Schieler ned blos andiege Dexte lese misse. Des is unna annerm bai de im Original franzeesische Aschderix Hefde su, wus iwrijns ach uff pälzisch zu kaafe gibd.

Ach werre manschemo die Schieler gezwunge, selwert uff ladainisch zu schraiwe, damid se die Schbrooch ned blos lese, sonnern ach babble kinne. So han Schieler vum [[Schbaya]]ra Gymnasium am Kaiserdom en Schdadtfierer uff ladainisch geschriwwe un ach vadond. Die hänn dodefier ach en Prais griehd. <ref>[http://www.gak-speyer.de/401.html Saide vum Gymnasium am Kaiserdom] wu ma den Schdadtfierer lese, runnerlade un ahere kann.</ref>

== Vawaise ==

<references>

[[de:Latain]]
[[en:Latin]]
