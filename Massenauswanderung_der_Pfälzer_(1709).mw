'''Masseauswannerung vunn de Pälzer''' kamma die erscht gros auswannerungswell aus [[Deitschland|Deidschland]] in dess keenichreich Grosbriddannie unn in die briddische koloniee in [[Nordamerika]] im johr 1709 nenne. Es war far die briddisch regierung e grosi erausforderung far die mee wie 11.000 verelendte aankemmlinge zu vesoie unn aanzesiedele unn dess hadd e innepolidischie debatt unn regierungskries angeschdoos. 

== Verlauf ==
[[Datei:Queen_Anne.jpg|miniatur|Königin Anne, kolorierter Stich aus einem für August den Starken 1706–1710 gefertigten Atlas]]
Die [[Kurpfalz|kurpälzer]] unnerdane warn vunn denne lang andauernde krieche belaschd unn aa midd hohe steiere. Vornehme leit in [[England]] hann ihne bedeit gehadd, dass se in England besser versoit wern kennde, wenn se dorthien unn vunn dort weider an gewisse plätz, wo se dann gesaat grien dääde, komme wollde. Des aangebood hadd sich dann in siedweschd-Deitschland durch gedruggde biechelcher midd dem bild vunn de keenichin [[Anna (Großbritannien)|Anne]] unn vunn mund zu mund vebreid, so dass im friehjohr 1709 am Mittelrhein es auswannererfiewer umgang iss. Die auswannerer sinn in grubbe de Rhein enunner gefahr unn vunn [[Rotterdam]] noo [[London]] iwwergesetzt, weil se gemennt hann, dort e besseres auskomme zu finne. Schunn no korzer zeid hann sich dausende uff englischem bodde inngefunn. Im mai 1709 sinn in London schunn an die 6520 mensche gezählt worr. Es hadd zuersch de plan gebb, farr se all middnanner in de provinz [[Kent]] unnerzubringe unn far denne zweck de grose tiergaarde unn wald vunn ''Coloham'' (wohl [[Chatham (Kent)|Chatham]]) aus em besitz vumm me adeliche Joseph Williamson zu kaafe, awwer der plan is net ausgefiert worr. Middlerweile hann die arme leid bei London gelej. Vunn woch zu woch sinn als mee komm, bis ma in Deidschland mit allem noodruck bekannd gemachd hadd, dass kenner meh angenomm werre däät. E paar hunnerd kaddoligge  sinn mit reisegeld vesiehn widder zurick geschickt worr, weil ma se no denne landesgesetze nedd hadd annemme kenne. Far die iwwerische hadd ma nootdirfdische hidde uffgerischd unn aa e paar wohnplätz in [[Hampshire]] aangewies.<ref name=Theatrum_Europaeum></ref>

Inzwische hann die auswannerer ihr baargeld uffgebraucht gehadd unn hann middelloos unn handlungsunfehisch feschtgesess.
Uff englischer seid hadd nimmand midd erer so grose zahl vunn ankemmlinge gerechent gehadd. Es warn wohl iwwer 11.000, die inwohnerzahl vunn erer provinz. Far se unnerzubringe unn zu versoie sinn 100 kommissare vunn alle schdend unn wirde ernennd worr, doodrunner warn herzeech, marggraafe, graafe, bischeef unn ridder. Auserdem iss e kollegd im ganze keenichreich erlaabt worr, wo e grosie summ geld ingebrung hadd. In dere zeid hadd die keenichin Anne jede daa ann die 800 reichsdaaler an se ausdeele losse, unn dezu ann die 1000 hochdeitsche [[biwwel|biebele]].<ref name=Theatrum_Europaeum></ref> Die wo hann schaffe kenne hann solle uff dess keenichreich vedeeld wern, unn wer immer leid gebraucht hat, hadd se kenne abhoole. Je lenger der aufendhald gedauert hat, umso schlechder iss die ganz schdimmung worr. Es hadd jetzd schdreid um arwedsgeleschenheide gebb zwische denne ''Pälzer'' odder ''Palatines'', wie die auswannerer jetzd iwweraal gehees hann, unn de arme leid vunn London.  Des word ''Palatines'' iss ganz allgemein ieblich worr unn hadd im englische sproochgebrauch bis ans end vunn dere kolonialzeid alle hochdeitsche auswannerer bezeichent.  

Uff ''Gaerrsey'' (wohl [[Jersey]]) hadd ma e leinwand-bleech angeleed far e paar leit dort zu beschefdische. [[Königreich Irland|Irland]] hadd e pardie angefordert farr ungebaude gieder anzubaue. Dorthien sinn soford 500 familie odder an die 3000 seele iwwerloss worr. Die sinn gud uffgenomm worr unn geferdert, zum beischbiel hadd der erzbischof vunn [[Dublin]] kerchegebeede, lieder unnsoweider uff hochdeidsch drucke unn die ankemmlinge dodemit beschenke losse. 100 familie odder 650 seele hadd [[Christoph von Graffenried]] 1710 midd noo [[Carolina (Provinz)|Carolina]] genomm, 850 familie odder 3000 seele sinn 1710 noo [[New York City|New York]] abgeferdicht worr. Ma wees ned, wieviel geschdorb sinn, bevor se vedeelt worr sinn.<ref name=Theatrum_Europaeum></ref>

== Herkunftsgebiede in Deidschland ==
Inn erer schdadisdik vunn 1711 sinn folchende herkunftsgebiede vunn denne auswannerer genennd:<ref name=Jones,NY></ref> Aus de [[Kurpalz]] 8589. Aus em [[Landgrafschaft Hessen-Darmstadt|Darmstädtische]] 2334. Aus [[Grafschaft Hanau-Münzenberg|Hanau]], [[Ysenburg]] unn drummerumm unn aus de [[Wetterau]] 1113. Aus em [[Franken (Region)|Frankeland]] 653. Aus em [[Kurmainz|Mainzische]] 63. Aus em [[Kurtrier|Trierische]] 58. Aus em [[Bistum Worms|Wormsische]], [[Bistum Speyer|Speyerische]] unn [[Grafschaft Erbach|Graffschaftliche]] 490. Aus em [[Hessen-Kassel|Kassel]]ische 81. Aus em [[Pfalz-Zweibrücken|Zweebriggische]] 125. Aus em [[Herzogtum Nassau|Nassau]]ische 203. Aus em [[Elsass]] 413. Aus em [[Markgrafschaft Baden|Badische]] 320. Aus annere territorie unn lediche handwerksgeselle 871. Zusamme 15.313 persone. Es selwe biechelche redd dann vunn 8213 aangenommene unn 6994 zerickgeschickde, zusamme 15.207 persone, mit noch 17.261 in London geschdorbne wärn dess 32.468 aankemmlinge. Awwer die zahle scheine e paarmo gezählt zu sinn unn deswee zu hoch. 

== Push- unn Pull-Fakdore ==
[[Image:Winter1709.png|thumb|200px|right|Winter 1708/1709. Temperatur-Anomalie im Vergleich zu 1971–2000.]]
Schunn domols sinn als ursache far die auswannerungswell genennd worr:
Im heimatland der aarisch kalte unn harrde winnder 1708/09, far middel-, oschd- unn siedoschd-europa enner vunn de käldeschde winnder im ganze johrdausend. Weil die winndersaad, die weinschdeck unn obstbeem vefroor sinn, hadd ma misse midd deierung unn hungerschnood rechne. England unn Irland hadd der winnder nedd so betroff gehadd. Dann die krieche am Mittelrhein, wo hann nedd uffheere wolle, dess war der [[Spanischer Erbfolgekrieg|Spanische Erbfolchekriech]], wo dauernd truppe in de siedpalz gestann hann unn bei de bauere requiriert hann, also die hohe abgawe.
Im zielland die innbircherung vunn alle prodeschdannde, wo seit märz 1709 meechlisch war, dodezu grosziechische veschbreschunge vunn denne grundherre farr siedler aanzuwerbe, nämlich 100 [[Acre (Einheit)|acre]]s, dess sinn 200 [[Morgen (Einheit)|moie]], land pro kobb, egal ob mann, fraa odder kind, dezu 10 johr steierfreiheed,<ref name=Knittle></ref> unn am schluss noch, ''last, but not least'', die relichiöse tollerranz farr die prodeschdandische nonkonformischde, wo die druff gehoffd hann. Wie soviel leid ankomm sinn, hadd dess e innepolidischie debatt iwwer voor- unn noodeele vunn dere innwannerung angeschdoos. Die keenichin Anne hadd sich far e ansiedelung vunn denne ''Pälzer'' in England ausgeschbroch, annere hann se wolle inschdrumendalisiere far de prodeschdandismus in Irland zu schderke, far die briddische marine zu schaffe, odder farr die franzose abzuweere, mitt denne wo des keenichreich noch im kriech gelee hadd. Wie e berichd vunn demm parlament im aprill 1711 die uffgewendete bedreech midd 135.775 [[Pfund Sterling]] bezifferd hadd,<ref name=Renzing></ref> iss des innbircherungsgesetz glei widder uffgehob worr.

== Rickkehr noo Deidschland ==
Graad so weenich wie die briddisch regierung ware die ankemmlinge uff die siduazzion vorbereid. Aus eischener kraft ohne vewande, geld, sproochkenntnis odder kondagde hadd kaum jemmand fus fasse kenne. Wer vunn land, haus, vieh unn steierfreiheed getreemd hadd, war angeschmierd. Auser denne kaddoligge, wo gedrengt worr sinn far heem zu fahre, sinn e paarmo auswannerer, wo hann wolle zurick geen, in Rotterdamm aankomm. Namendlische lischde vunn denne rickkehrer fiere 508 familie odder 2150 persone im johr 1709 uff,<ref name=Knittle></ref> 482 familie midd 1617 persone im johr 1710,<ref name=Jones,Dern></ref> 168 familie odder 620 persone im johr 1711.<ref name=Knittle></ref> Zusamme gebbd des e zahl vunn 1158 familie beziehungsweis 4387 persone.
 
== Ansiedelung ==
=== Ansiedelung in Irland ===
No Irland sinn im september 1709 anstatt denne 500 familie wo die ansiedlungskommission vorgeschlaa hadd 821 familie midd zusamme 3073 persone komm. Die hann zunegschd in [[Dublin]] beim bau vumme arsenal unn iwwers land vedeeld im daalohn geschaffd. Ball hann die meischde Irland uff eischenie fauschd widder veloss, am schluss warn im februar 1710 noch 507 familie midd 2051 persone in Irland, im juli 1711 noch 314 familie midd 1231 persone.<ref name=Renzing></ref> Die wo hann bleiwe wolle sinn zum deel als pechder uff em land vunn demm adeliche Thomas Southwell in de [[County Limerick|Grafschaft Limerick]] in siedweschd-Irland angesiedelt worr. Sie hann siedlunge bei [[Rathkeale]] (Courtmatrass, Castlematrass, Killeheen unn Ballingarane) errischd. 1715 sinn per gesetz 213 namendlich genennde haushaldsvorstänn inngebircherd worr. Die Irlandpälzer hann sich  – aa wee demm konfessionelle geejesatz – noch lang vunn ihrm irisch-kaddolische umfeld unnerschied.<ref name=Jones,IR></ref>

=== Ansiedelung in de provinz Carolina ===
100 familie midd 650 persone sinn vunn [[Christoph von Graffenried]] iwwernomm worr, e iwwerschuldeder [[Bann, Schweiz|Bern]]er patrizier, wo in [[Carolina (Provinz)|Carolina]] silwermine ausbeide wolld. Sie sinn im januar 1710 midd em designierde gouvernehr vunn Carolina, Edward Hyde, unn demm landvemesser [[John Lawson]] mit zwee schiffe vunn London abgefahr. Graffenried selwer unn sei compagnon [[Franz Ludwig Michel]] sinn im summer 1710 mit erer kleene grubb Berner nookomm. Die ankemmlinge, dere ihr zahl durch dod und abgang bis juley 1711 uff 300 zerickgang iss, hann die siedlung [[New Bern]] im heidische [[North Carolina]] errichd. Awwer schunn 1711 iss dess ganze kolonisationsunnernehme ann denne polidisch inschdabile vehältnisse vunn dere provinz gescheiderd. Die [[Tuscarora]], uff dere ihrm land New Bern erricht war, hann die siedlung niedergebrennd, die ansiedler hann hunger gelidd. Lawson unn Michel sinn umkomm. Graffenried hadd sich schlieslich abgesetzd unnn iss 1713 iwwer London noo Bern zurick komm. Sei rechtferdischung schilderd des ganze unnernehme umständlich unn iss far vieles, was doo bassierd iss, die eensich quell.<ref name=Todd></ref>

=== Ansiedelung in de provinz New York ===
850 familie midd 3000 persone sinn um weinachde 1709 erumm ingeschiffd worr unn 1710 uff zeh schiffe mit gouvernehr [[Robert Hunter (Gouverneur)|Robert Hunter]] unn em evangelische [[parre|parrer]] [[Josua Harrsch]] odder Kocherthal noo [[New York City|New York]] gefahr, wo se im summer 1710 aankomm sinn. Es projekt vumm Hunter, wo die regierung gebillischd gehadd hadd, hadd vorgesiehn, dass die deitsche vunn denne dortische kiefere [[Pech (Stoff)|pech]] und [[teer]] far die magazine vunn der briddische marine hädde heerschdelle solle. E paar vunn denne auswannerer sinn in New York City zurick geblibb, far die annere sinn barackelaacher am middlere [[Hudson River|Hudson]] erricht worr, die ''West Camps'' (Elizabeth Town, George Town, New Town) bei [[Saugerties (New York)|Saugerties]] uff keenichlischem land am weschdufer unn die ''East Camps'' (Hunterstown, Queensbury, Annsbury, Haysbury), heid [[Germantown (New York)|Germantown]], am oschdufer uff demm besitz vunn demm adeliche [[Robert Livingston der Ältere|Robert Livingston]], wo ann denne zahlunge vunn de regierung far de unnerhald vunn denne auswannerer gud vediend hann soll. Die pech- unn teerproduktion iss nie in gang komm, vleisch weil die bääm nedd die rischdich sort ware, es kann awwer aa annere ursache gehadd hann. Im september 1712 hadd die regierung die zahlunge ann die aansiedler inngestellt unn die ihrm schicksal iwwerloss. Noo me hungerwinnder 1712/13 sinn viel familie auss denne ''Camps'' eischemächdich fortgezoo.  Viel hann sich ohne werkzeich unn vieh unner elende bedingunge im [[Schoharie_County|Schoharietal]], wo nedd aarich weit weg war, angesiedeld. Weil ihne dord die besitztittel streitich gemach worr sinn, hann 100 familie 1723 mit zuschdimmung vunn demm gouvernehr im ''Stone Arabia Patent'' unn ''Burnetsfield Patent'' land vunn de [[Mohawk]] im middlere [[Mohawk_River_(New York)|Mohawktal]] kaaf. 15 familie sinn im selwe johr imme grose treck no [[Pennsilfaani]] gezoo, wo se inzwische far besser far e ansiedlung aangesiehn hann unn hann dort die siedlung [[Tulpehocken|Dolbehock]] errichd.
 
Ob, wie als emoo behaupd werd, auswannerer uff die [[Scilly-Insele]], [[Jamaika]] oder [[Barbados]] komm sinn odder am end sich denne piraade uff [[Nassau, Bahamas|Nassau uff de Bahamas]] aangeschloss hann, bleibt offe.

== Literatur ==
* Frank Ried Diffenderffer: ''The German exodus to England in 1709 – Massenauswanderung der Pfälzer'', Lancaster, PA 1897. Herausgegeben von der Pennsylvania-German Society. [http://openlibrary.org/b/OL6973084M/ openlibrary], [http://books.google.com/books?id=F5RO7bzK5A0C google]
* Walter Allen Knittle: ''The early eighteenth century Palatine emigration : a British government redemptioner project to manufacture naval stores''. Philadelphia, PA 1936. (Dissertation am College of the City of New York). 
* Walter Allen Knittle: ''Early Eighteenth Century Palatine Emigration'', Philadelphia, PA 1937. [http://threerivershms.com/knittle.htm E-Text]
* Philip L. Otterness: ''The unattained Canaan : the 1709 Palatine migration and the formation of German society in colonial America''. Iowa City 1996. (Dissertation). [http://books.google.com/books?id=15EQPwAACAAJ google]
* Philip Otterness: ''Becoming German: the 1709 Palatine migration to New York'': Cornell University Press, Ithaca 2004. [http://books.google.com/books?id=e17IQ9aFkJwC google]
* Vincent H. Todd; Julius Goebel: ''Christoph von Graffenried's Account of the Founding of New Bern''. The North Carolina Historical Commission, Raleigh, NC 1920. [http://docsouth.unc.edu/nc/graffenried/menu.html E-Text]
* [[Theatrum Europaeum]], Bd. 18 [Teil 3: 1709], Frankfurt am Main 1720, S. 248 f. [http://www.bibliothek.uni-augsburg.de/dda/urn/uba000236-uba000256/index.html online]

== Weblinks ==
*[http://www.irishpalatines.org/ Irish Palatine Heritage] (englisch)
*[http://www.palam.org/ Palatines to America] (englisch)
*[http://www.sunnetworks.net/~ggarman/palatine.html Poor Palatines] (englisch)
*[http://www.worldfamilies.net/surnames/p/palatine Palatine DNA Project] (englisch)

== References ==
<references>
<ref name="Jones,Dern">Henry Z. Jones, Jr; John P. Dern: ''Palatine Emigrants Returning in 1710''. In: Pfälzer-Palatines, Beiträge zur Bevölkerungsgeschichte der Pfalz, Bd. 2, Kaiserslautern 1981, S. 53-78.</ref> 
<ref name="Jones,IR">Henry Z. Jones, Jr: ''The Palatine Families of Ireland'', Camden, Maine 1990. ISBN 0929539095.</ref> 
<ref name="Jones,NY">Zwei Textvarianten: 1. Frank Ried Diffenderffer: ''The German exodus to England in 1709 – Massenauswanderung der Pfälzer''. Lancaster, PA 1897, p. 155 f.  2. Henry Z. Jones, Jr: ''The Palatine Families of New York'', Universal City, CA 1985, ISBN 096138882X (set), p. viii.</ref> 
<ref name="Knittle">Walter Allen Knittle: ''Early Eighteenth Century Palatine Emigration'', Philadelphia, PA 1937.</ref>
<ref name="Renzing">Rüdiger Renzing: ''Pfälzer in Irland''. Schriften zur Wanderungsgeschichte der Pfälzer, Folge 39, Kaiserslautern 1989. ISBN 3927754021.</ref>
<ref name="Theatrum_Europaeum">''Theatrum Europaeum'', Bd. 18 [Teil 3: 1709], Frankfurt am Main 1720, S. 248 f.</ref>
<ref name="Todd">Vincent H. Todd; Julius Goebel: ''Christoph von Graffenried's Account of the Founding of New Bern''. The North Carolina Historical Commission, Raleigh, NC 1920.</ref>
</references>


[[Kategorie:Leit]]

[[de:Massenauswanderung der Pfälzer (1709)]]
[[en:German Palatines]]
