Di '''Glashitt''' odder '''Pedersdal''' is e Dorf im siedweschdlische [[Odewald]]. Said 1936 gherts zu [[Zigglhause]] un said 1975 aa zur Schdadt [[Heidelberg|Haidlberg]].

== Geografie ==
=== Lag un Nadurraum ===
[[Datei:Wilhelmsfeld-Peterstal-Ziegelhausen.png|thumb|Di Lag vun da Glashitt ("Petersthal")]]
Di Glashitt liggt im Schdõõbachdal un is gånz vun bewaldede Hehe vum Odewald umgewwe. Nur noch Siede is des Dal offe. Dort is di Glashitt hait midd-m Nochbaord Zigghause zåmmegewachse. Da närdlische Nochbaord [[Wilhelmsfeld]] is iwwa e Gebirgsschdrooß mit Hoornodlskurve un iwwa de 495 m hohe Paß vum Långe Kärschebååm zu erraische. 

Di Gemajgung hot e Greeß vun 371 Hekdaa. Ihrn diefschda Pungd is mit 177 m i. NN di so genånnde "Grenz" zu Zigglhause im Schdõõbachdal, da heggschde is mit 547 m da Dossemer Kopf im Norde.

Di Gemajgung beschdeht gräschdedails aus Wald, um di besiedelde Fläsche rum aa aus Wisse. Egger gibt-s net.

=== Geologie ===
Da geologische Unnergrund is [[Bundsåndschdõõ]] (aus da Triaszait). Bloß am unnare End vun da Gemajgung, um di Grenz rum, schdeht Quaazporphyr åå, wu uf e vulkånische Dädischkait während-em Rotliggende in da Permzait zurickgeht. Dort wu di Lava uffgschdigge un ausgedrede is, hawwe sisch boim Abkiehle mehrkåndische Saile ausgebildt. Die sinn hait noch, korz owwerhalb vun da Grenz, in da alt Schdõõbruchwånd uf da weschdlische Dalsaid gut zu sehe. In da Umgewung hawwe sisch Lavadegge gebildt, wu hait in de Schdõõbrisch im Kraizgrund an iara horizondale Schischdung gut zu erkenne sinn. Denn Quaazporphyr hot ma im nainzähnde Johrhunnat un bis so um 1930 in de Schdõõbrisch abgebaut un zu Schdrooßeschodder verarwait.

== Gschischd ==
Da Johann Peter Wenzel hot 1710 im owware Schdõõbachdal e Glashitt gegrindt, um de Kurfärschdlische Hof un di Bevelgerung mit Glas zu versorge. 1719 is e waidari Glashitt dazukumme un e paa Familje hawwe sisch ågsiedlt. Zu demm Dorf, wu dodraus entschdånne is, sescht ma bis hait noch Glashitt. Ofiziell heeßts, noch-em Ortsgrinder Johann Peter Wenzel, Pedersdal.

Im Wabbe vun da Glashitt is da Schutzhailische, [[Petrus]], mid-em Schlissl daagschdellt. Di Farwe vun da Flagg sin bloo un waiß.

=== Bevelgerungsendwigglung ===
{| class="wikitable"
|- style="background:#e3e3e3"
! align="left" | Johr || 1768 || 1832 || 1852 || 1882 || 1900 || 1910 || 1925 || 1933 || 1936 || 2010
|- align="right"
|Oiwuhner<ref>Bevelgerungszahle bis 1936: Hoppe: ''750 Jahre Ziegelhausen'', S. 36. 2010: [http://www.heidelberg.de www.heidelberg.de]</ref>
| 112 || 262 || 340 || 392 || 523 || 569 || 683|| 736 || 780 || 937
|}

== Dialegd ==
Obwohl hait di Glashitt un Zigglhause zåmmegewachse sin, hert ma immer noch genau, wer aus wellem vun baide Orde schdammt. Di Ausschbrooch un vor allem Betonung is e bissl ånerschd un di Glashitter schwetze e bissl gemietlischer. Da Glashitter Dialegd ghert zum [[Kurpälzisch]]e.

== Kuldurelles ==
=== Bauwerke ===
Di naigotische Sõnkt-Peders-Kärsch is gånz aus rodem Buntsåndschdõõ gebaut un mid-are bemalde Holzdegg un farwische Glasfenschder ausgschdaddet. 1896/97 is-se an da Schdell vun-are barogge Peders-Kabell aus-m Johr 1738 erbaut worre.

=== Feschde ===
Di Glashitter [[Kerwe]] findt am zwedde Juniwocheend schdatt.

== Lideradur ==
Reinhard Hoppe: ''750 Jahre Ziegelhausen'', 1220 - 1970, Haidlberg 1970

=== Änzlnochwais ===
<references />


<div style="text-align:center; border-width:1px; border-color:black; border-style:solid">Der Adiggl is uff Glashitterisch <span style="font-weight:bold">([[Kurpälzisch]])</span> gschriwwe.</div>

[[Kategorie:Pälzer un Kurpälzer Orde]]

[[de:Peterstal (Heidelberg)]]
