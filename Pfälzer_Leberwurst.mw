[[File:Pfälzer-Leberwurst.JPG|thumb|Pälzer Lewwerworscht, uffgschnidde un in em Kunschtdaam]]
Die '''Pälzer Lewwerworscht''' isch ä dradizionel in de [[Kurpalz]] un de [[Palz]] hergschtellti [[Kochworschd]] aus zermahlenem [[Wutz|Schwoineflesch]], zermahlena [[Lewwer]] un zermahlenem [[Schpeck]] sowie [[Zwiewelle]], [[Salz]], [[Gewerze]] un [[Kraida]], vun dännes wichtigschde de [[Majoran]] is, där wu - näwwebai bemrergd - fär viel Pälzer Schbezialitäde tibisch un präschend is. Annersch als die maischte sunschdische [[Lewwerworschd|Lewwerwerschd]] - un gradsu wie viel hausmacher Lewwerwerschd - isse grau, wail kä [[Pekelsalz]] verwend werd.

== Allgemaines ==
Sie isch warm Del vun de Pälzer Variand vun de [[Schlachtplat]], werd awwer vor allem als [[Straichworschd]] uf [[Brot]] oda Bredsche gfuddert. Ibliche Zudate sin [[Essischgurke]] un scharfer [[Senf]]. De Senf hilfd sehr de Speckadeel gud zu verdaue. Im Summer sin [[Radiesle]] ä dipischi Bailach.

In de Palz hots frieher en Ring Pälzer Lewwerwurst un en Ring [[Grieweworscht]] (Blutworscht) baim [[Medzga]] fer Brodzaite (Zwischemahlzaite vun Handwerka, Bauarwaita oda bai Feldarbaite), awwer a fers Owendesse zu kafe gewe.

Ä schnelles Esse z. B. am Samsdach war die annerswu unbekannt Verbindung vun denne zwe ach Hausmacher genannte Werscht mit Pellkartoffle ([[Gequellde]]) oda Brootkartoffele ([[Gebredelde]]). Die Werschd sin kalt zu de warme Kartoffele gesse worre. In naierer Zait wern die Worschtstickle am End vum Broodprozess mit erwärmd, wie ma es bai de [[Schlachtplat]] vun jeher kennd.

Während frieher bai harda kerperlischer Ärwed ufm Feld, im Garde, im Wald, ufm Handwerksplatz oda baim Bau e fetti Zusammesedzung de Worschd besonders geliebt worre isch, werd sie hait tendenziell mit wennischa Fett hergstellt. Ä iblischi Zusammesetzung in ennere guude regionale Metzgarai beschdeed z. B. aus 49% Schwoineflesch, 28% Schwoinelewwer, Schwainespeck, Zwiewwele, Kochsalz un Gewerze. Die echd Pälzer Lewwerworscht, trodz de grau Farb, hot also wesentlisch mehr Lewwerateel als die maischte annere Leberwerschd, die oft realistischa „Inneraienworschd mit Spure vun Lewwer“ heße sollde. De hohe Lewwerantail beschdeed net bai manscher Konserv aus grooße Fleschfabrike mitm Ufdruck „Pälzer Lewwerworscht“, so dass sisch en Bligg ufs Etikett lohnd.

== Schutz noch EU-Recht: die Diskussion ==
Bestrewunge aus [[Rheinland-Pfalz|Rhoinland-Palz]] fer de Pfälzer Lewwerworschd bai de EU Namens- un Gebietsschutz zu beatrage, stießen uf erbitterden Protescht aus [[Bade-Wirddebärsch|Baden-Wirttembersch]], wobai insbesonerre die [[Monnem|Mannem]]er Flescherinnung druf bestanne hot, dass ach in de Kurpalz diese Lewwerworschdstvariante dradizionel hergstellt werd. Nochdem die Pälzer Flescherinnung zunächst bschlosse hot, das Vorhawe zurückzustelle (wail viele Handwerksbetriebe eh nur in ihrm Umfeld verkaafe un ned bundes- oda EU-wait liefere) wurde vun de [[Hockenhaim]]er [[Cornelius GmbH]] im April 2006 ä Initiativ zur Grindung vun em Verband zur Unnerschutzstellung de Pälzer Lewwerwurst angekindischt. Die Hockenemer berufen sich druf, dass se mitm Amt [[Haidlbärsch|Haidlbärsch]] vom 13. Jahrhunnnert a ununterbroche bis 1803 de Herrschaft de Pfalzgrafe unnastanne sin.

Nach em Bericht vun de [[Rhainpalz]] vum 21. September 2007 hen sich die Pälzer un Kurpfälzer Metzga dort geänischt, dass de Verain [[Pfalz-Marketing]] des Verfahre fär die gsamde Region in die Hand nimmt. Gelänge des Vorhawe, wäre Pfälzer Lewwerworscht des erschde Produkt in Rhoinland-Palz mit Namensschutz, während Baden-Württembersch, z. B. mit [[Schwarzwälda Schinke]], sisch beraits in die Raih de EU-wait 700 Regione aus 16 Länner mit geschitzte Produkte aingeraiht hot.

== Worschtfabrike in de Palz un de Kurpalz ==
Zusätzlisch zu denne noch zahlraische Handwerksbetriewe wird im Urschprungsgebiet die Pälzer Lewwerworscht vun folgende durschgehend middelständische Worschtfabrike hergstellt (2006):

*Wasgau Metzgerai GmbH, [[Bärmesens|Permasens]], 156 Mitarwaiter in de Fawwerik un 800 in de Filiale, 70 Mio. Euro Johresumsatz
*Kalnik, [[Billighaim|Billischhaim-Ingenhaim]], 51 Mio. Euro Jahresumsatz
*Fraier un Hörner, [[Offenbach an der Quaich|Offebach an de Quaich]], 20 Mitarwaiter im Schlachthof in [[Naischdadt|Naistadt an de Woistrooß]], waitere 65 in Filialen, 40 Mio. Euro Johresumsatz, 
*Cornelius GmbH, [[Hockene|Hockene]], 30 Mitarwaiter, 5,6 Mio. Johresumsatz

== Rezepd vun em handwerklich Metzga ==
Im Rahme vun de aktuelle Diskussion iwwer die Unaschudzstellung vun de Pfälzer Lewwerworscht als regionali Agrarschbezialitäd noch EU-Recht hot de [[Wachenhaim]]er Metzgarmaister Klaus Hambel de Regionalzaitung „Die Rheinpfalz“ sain Rezepd zur Verfiischung gestellt wie's bai Hausschlachtungen wg'machd erd.

Demnach werd für orischinal Pälzer Lewwerworscht verwend: 30 % Gewichtsadtele Schwainelewwer, 25 % magerer Schwainebauch, 25 % fedde Schainewamme, 7,5 % Koppflesch (Schwainebäckchen), 5 % Schwaineschulter, 5 % Flesch- un Kesselbetrieh, 2,5 % [[Zwiewwel]], als [[Gewerze]] [[Majoran]], [[Peffer]], [[Muskatnuß]], [[Koriander]], [[Nelke]], raines [[Schpaisesalz]] (kä [[Pökelsalz]], also ke [[Natriumnitrat]] un ke [[Natriumnitrit]]).

Des Flesch werd angegart, die Lewwer werd roo dazugewe un mid denne Zwiewwele, denne Gewerze un dem Salz durch de [[Fleschwolf]] gedreht. Die Masse werd in ringförmische länglische Därm abgfilld un uf 80 Grad erhitzt. Alternativ werd es in Konservedose abgfilld un uf 100 Grad erhitzt. Sie sollte net in Gläser abgfillt werre, um die Werschd un ihre Arome vun de zerschdörende Wirgung vum UV-Lichd zu schidze.

Die Worschd is zum sofordische Verzehr beschdimmt un solld bloos korz im [[Kihlschrank]] ufbewahrt werre. Die Dose sollden zur Schonung vum Aroma ach im Kiehlschrank bis max. 10 Grad ufbewahrt werre, un zwar net mehr als e halwes Johr.

Viele Metzga verkafen ach noch Wersch nach de ältere fettere Rezepde, bai denen nur 15 % Lewwer un entschprechend mehr Fett verwend werd. Hait hot sich net nur de Gschmack un wesche de viel laichteren Arbait es Bederfnis de fettärmere Produkte zugewandt, es wern hait faschd nur noch magere Schwoine angebote. Früher dagege wollt man meglichst fette Schwoine un liebte fette Werschd. Die Zudate zu enerre echte Pälzer Lewwerworscht sind also glaich, aber die Andele variieren.

== Quellen ==
*Die Quell vun dem Ardikel isch de Ardikel in de daitsche Wikipedia, de vum Erschaudor vun dem pälzische Ardikel a angelescht worre is. Näheres gucke ner aisch bidde in de Versionsgeschischt vun dem Orischinalardikel a.
*Rezepd: Rhoipalz vum 21. April 2007

== Hiwais ==
Dieser Ardikel isch in em Päzisch gschriewwe, wis in [[Schbaya|Schbaya]] gered werd, also [[Vorderpälzisch|Vorderpälzisch]]. In annere Dele vun de Palz klingts viilaischt es bissel annersch.

== Guug a ==
* [[Pälzer Kisch]]
* [[Hausschlachtung]]

== Websaide ==
* Ä [http://www.cma.de/content/rezepte/rezeptdetails.php?do=recipe.boundary.frontend.show&recipeId=354 Kochrezepd] vun de [[Centrale Marketing-Gesellschaft der deutschen Agrarwirtschaft|CMA]]

[[Kategorie:Worschd]]
[[Kategorie:Pälzer Kisch]]
[[Kategorie:Brotufstrich]]

[[de:Pfälzer Leberwurst]]
