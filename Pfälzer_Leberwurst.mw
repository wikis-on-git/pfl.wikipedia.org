[[File:Pfälzer-Leberwurst.JPG|thumb|Pälzer Lewwerworscht, uffgschnidde un in em Kunschtdaam]]
Die '''Pälzer Lewwerworscht''' isch ä traditionell in de [[Kurpalz|Kurpalz]] und de [[Palz|Palz]] hergschtellti [[Kochworschd|Kochworschd]] aus zermahlenem [[Schwoineflesch|Schwoineflesch]], zermahlener [[Lewwer|Lewwer]] un zermahlenem [[Schpeck|Schpeck]] sowie [[Zwiewelle|Zwiewelle]], [[Salz|Salz]], [[Gewerze|Gewerze]] un Kraida, vun dännes wichtigschd de Majoran is, där wu - näwwebai bemrergd - fär viel Pälzer Schbezialitäde typisch un prägend is. Annersch als die maischte sunstische [[Leberwerschd|Leberwerschd]] - un gradsu wie viel hausmacher Lewwerwerschd - isse grau, wail kä [[Pekelsalz|Pekelsalz]] verwend werd. 

== Allgemaines ==

Sie ist warm Del vun de Pälzer Variand  vun de [[Schlachtplat|Schlachtplat]], werd awwer vor allem als [[Straichworschd|Straichworschd]] uf Brot oder Bredsche gfuddert. Ibliche Zudate sin [[Essischgurke|Essischgurke]] un scharfer [[Senf|Senf]]. De Senf hilft sehr den Speckadeel gut zu verdaue. Im Summer sin [[Radiesle|Radiesle]] ä dipischi Bailach.

Verbraitet war in de Palz frieher en Ring Pälzer Lewwerwurst un en Ring Grieweworscht ([[Blutworscht|Blutworscht]]) zu kafe fer Brodzaite (Zwischemahlzaite vun Handwerker, Bauarwaiter oder bai Feldarbaite), awwer a fers Owendesse. 

Ä schnelles Esse z. B. am Samstach war die annerswu unbekannt Verbindung vun denne zwe ach Hausmacher genannte Werscht mit Pellkartoffle](Gequellde] oder Bratkartoffele (Gebredelde]. Die Werschd sin kalt zu den warme Kartoffele gesse worre. In naierer Zait wern die Worschtstickle am End vum Bratprozess mit erwärmt, wie ma es bai de Schlachtplat vun jeher kennt.

Während frieher bai harter kerperlischer Arwed ufm Feld, im Garde, im Wald, ufm Handwerksplatz oder baim Bau e fetti Zusammesetzung der Worschd besonders geliebt worre isch, werd sie hait tendenziell mit wennischer Fett hergstellt. aine iblischi Zusammesetzung in ennere gute regionale Metzgerai beschteht z.B. aus 49% Schwoineflesch, 28% Schwoinelewwer, Schwainespeck, Zwiewwele, Kochsalz, Gewerze. Die echt Pälzer Lewwerworscht, trotz ihrer graue Farb, enthält also wesentlisch mehr Lewwerateel als die maischte annere Leberwerschd, die oft realistischer "Inneraienworschd mit Spuren von Lewwer" heße sollde. De hohe Lewwerantail beschteht net bai manscher Konserv aus große Fleschfabrike mit dem Aufdruck "Pälzer Lewwerworscht", so dass sisch en Blick ufs Etikett lohnt. 

== Schutz noch EU-Recht: die Diskussion ==
Bestrewunge aus Rhoinland-Palz fer de Pfälzer Lewwerworschd bai de EU Namens- un Gebietsschutz zu beatrage, stießen uf erbitterden Protescht aus Baden-Wirttembersch, wobai insbesonerre die [[Monnem|Mannem]]er Flescherinnung druf bestanne hot, dass ach in de Kurpalz diese Lewwerworschdstvariante traditionell hergstellt werd. Nochdem die Pälzer Flescherinnung zunächst bschlosse hot, das Vorhawe zurückzustelle (wail viele Handwerksbetriebe eh nur in ihrm Umfeld verkaafe un ned bundes- oder EU-wait liefere) wurde vun de Hockenhaimer Cornelius GmbH im April 2006 ä Initiativ zur Grindung vun em Verband zur Unnerschutzstellung der Pälzer Lewwerwurst angekindischt. Die Hockenemer berufen sich druf, dass se mit dem Amt [[Haidlbärsch|Haidlbärsch]] vom 13. Jahrhunnnert a ununterbroche bis 1803 de Herrschaft der Pfalzgrafe unterstanne sin.

Nach em Bericht vun de Rhainpalz vum 21. September 2007 hen sich die Pälzer und Kurpfälzer Metzger dort geänischt, dass de Verain Pfalz-Marketing des Verfahre fär die gsamte Region in die Hand nimmt. Gelänge des Vorhawe, wäre Pfälzer Lewwerworscht des erschde Produkt in Rhoinland-Palz mit Namensschutz, während Baden-Württembersch, z.B. mit [[Schwarzwälder Schinke|Schwarzwälder Schinke]], sisch beraits in die Raih der EU-wait 700 Regione aus 16 Länner mit geschitzte Produkte aingeraiht hot.

== Worschtfabrike in de Palz und de Kurpalz ==
Zusätzlisch zu denne noch zahlraische Handwerksbetriewe wird im Urschprungsgebiet die Pälzer Lewwerworscht vun folgende durschgehend middelständische Worschtfabrike hergstellt (2006):
*Wasgau Metzgerai GmbH, [[Bärmesens|Permasens]], 156 Mitarwaiter in der Fawwerik un 800 in de Filiale, 70 Mio. Euro Johresumsatz
*Kalnik, [[Billighaim|Billischhaim-Ingenhaim]], 51 Mio. Euro Jahresumsatz
*Fraier und Hörner, [[Offenbach an der Quaich|Offebach an de Quaich]], 20 Mitarwaiter im Schlachthof in [[Naischdadt|Naistadt an de Woistrooß]], waitere 65 in Filialen, 40 Mio. Euro Johresumsatz, 
*Cornelius GmbH, [[Hockene|Hockene]], 30 Mitarwaiter, 5,6 Mio. Johresumsatz

== Rezept vun em handwerklich Metzger==
Im Rahme vun der aktuellen Diskussion iwwer die Unterschutzstellung der Pfälzer Lewwerworscht als regionali Agrarspezialität nach EU-Recht hat der Wachenhaimer Metzgermaister Klaus Hambel der Regionalzaitung "Die Rheinpfalz" sain Rezept zur Verfügung gestellt wie es bai Hausschlachtungen wird. 

Demnach werd für orischinal Pälzer Lewwerworscht verwend: 30 Prozent Gewichtsatele Schwainelewwer, 25 Prozent magerer Schwainebauch, 25 Prozent fette Schainewamme, 7,5 Prozent Kopfflesch (Schwainebäckchen), 5 Prozent Schwaineschulter, 5 Prozent Flesch- und Kesselbetrieh, 2,5 Prozent [[Zwiewwel|Zwiewwel]], als Gewerze [[Majoran|Majoran]], [[Peffer|Peffer]], [[Muskatnuß|Muskatnuß]], [[Koriander|Koriander]], [[Nelke|Nelke]], raines [[Schpaisesalz|Schpaisesalz]] (kä [[Pökelsalz|Pökelsalz]], also ke [[Natriumnitrat|Natriumnitrat]] un ke [[Natriumnitrit|Natriumnitrit]]).

Des Flesch werd angegart, die Lewwer werd roh dazugewe und mit denne Zwiewwele, denne Gewerze und dem Salz durch den Fleschwolf gedreht. Die Masse werd in ringförmischee längliche Därm abgfüllt und uf 80 Grad erhitzt. Alternativ werd es in Konservendose abgfüllt un uf 100 Grad erhitzt. 

Sie sollte net in Gläser abgfillt werre, um die Werschd und ihre Aromen vun de zerstörenden Wirkung des UV-Lichts zu schitze.

Die Worschd is zum sofortische Verzehr beschtimmt und sollt nur korz im Kihlschrank ufbewahrt werre. Die Dosen sollte zur Schonung vum Aroma ach im Kiehlschrank bis max. 10 Grad ufbewahrt werre, und zwar net mehr als e halwes Johr.

Viele Metzger verkafen ach noch Wersch nach de ältere fettere Rezepte, bai denen nur 15 Prozent Lewwer un entsprechend mehr Fett verwend werd. Hait hot sich net nur der Gschmack und wegen der viel laichteren Arbait das Bederfnis fettärmere Produkte zugewandt, es wern hait faschd nur noch magere Schwoine angebote. Früher dagege wollt man meglichst fette Schwoine und liebte fette Werschd. Die Zudate zu enerre echte Pälzer Lewwerworscht sind also glaich, aber die Andele variieren.

== Quellen ==
*Die Quell vun dem Ardikel isch de Ardikel in de daitsche Wikipedia, der vum Erschaudor vun dem pälzische Ardikel a angelescht worre is. Näheres gucke ner aisch bidde in de Versionsgeschischt vun dem Orischinalardikel a.
*Rezept: Rhoipalz vum 21. April 2007

==Hiwais==
Dieser Ardikel isch in em Päzisch gschriewwe, wis in [[Schbaya|Schbaya]] gered werd, also [[Vorderpälzisch|Vorderpälzisch]]. In annere Dele vun de Palz klingts viilaischt es bissel annersch.

== Siehe auch ==
[[Pälzer Kisch|Pälzer Kisch]], [[Hausschlachtung|Hausschlachtung]]

== Weblinks ==
* Ä [http://www.cma.de/content/rezepte/rezeptdetails.php?do=recipe.boundary.frontend.show&recipeId=354 Kochrezept] vun de [[Centrale Marketing-Gesellschaft der deutschen Agrarwirtschaft|CMA]]


[[category:Worschd]]
[[category:Pälzer Kisch]]
[[category:Brotufstrich]]


[[cs:Jitrnice]]
[[de:Pfälzer Leberwurst]]
[[en:Liverwurst]]
[[es:Leberwurst]]
[[fi:Maksamakkara]]
[[ksh:Läwwewoosch]]
[[nl:Leverworst]]
[[ru:Собачья радость]]
[[zh:德國豬肝腸]]
