[[Datei:Pfaelzerwaldkarte Naturpark.png|thumb|300px|De ''Nadurpaarg Pälzerwald'' mid däe eischendlische Middelgebirsch im Zändrum]]
[[Datei:2008.05.30.094433 Aussicht Hohe Loog.jpg|thumb|180px|Blick vunde Hoe Looch]]
[[Datei:Frankeneck.JPG|thumb|180px]]
[[Datei:Neukastel.JPG|thumb|180px|Naikaschdell]]
De '''Pälzerwald''', aach '''Pälzer Wald''', is s grescht zämmehängend Waldgebiet in Daitschlond. Newwerm [[Woi]] is de Wald e wichdische Idendidädsfaktor vun de Palz. Die gonz [[Palz (Reg.Bez.)|Palz]] is vull devunn – sowaid wie s Lond ned fer [[Wingäd|Wingerder]] gebraucht werd orer fer [[Grumbeere|Grummbeere]] or Dabag zu plonze. De wichdigschde Dääl devunn is de „Pälzerwald“, der wu aach mid mecher wie ⅓ vum Lond de gräschde Äänzldääl vun de Palz un said 58 aach Naduurbaarg is.

== Nome ==
Soi Nome hoddä in de Midd vumm Nainzeende Joohunnäd vun de Foschdlaid griehd, die wu dodemid den gonze Wald uff Sondschdää zommegfaßd hen.

== Laach ==
Im Norde gehder nahdlos ins (Nord)Pälzer Bärschlond iwwer, im Siede ender onde Grenz, im Oschde midde Haad – de Nadurpaarg gehd nuch weirer bis zor [[Woischdrooß]] – un im Weschde meschder im Booche vun [[Londschduul]] iwwer [[Waldfischbach-Bojalwe]] an [[Bärmesens|Bärmärsens]] vurbai bis noo Schweix-Liieschid, wu die Grenz dorschgied. Aischndlisch gehd de Pälzerwald jo nuch viel wärer bis waid in die [[Woogese]], un im Siede bis ins närdlisch [[Elsaß]].

== Uffdählung ==
* In de Midd laihd de „middler Pälzerwald“. Des is vunde [[Isenach]] un [[Lautre|Laudre]]-[[Derkem|Däägm]] bis enunnee noo [[Bärmasens]]-[[Landach]]. Meerschdedääls sin des‘s Holzlond, es [[Gräfeschdoiner Lond]] un die Frongewaid.
* Was im Norde devunn laihd, hääsd mer  de „närdlische Pälzerwald“
* Un de Siede hääßd de „siedlische Pälzerwald“.

=== Haad ===
Dä gonze Oschdrand hääßd mer die „Haad“. Sie beginnd un end midde Woischdroß im Nodde in [[Bockrem]] un im Siede in [[Schweische]]. De heegschde Bärsch is die 673 m hohe [[Kalmid|Kalmid]]. Uff de Haad lije die wischdigsde Bursch un Schlesser wie es [[Kloschder Limbursch]], es „Hambacha Schloß“ un de [[Drifels|Driefels]].

== Gschichd ==
[[Datei:Buntsandsteinfelsen Heidelsburg.JPG|thumb|180px|left|Roode Bundsondstoinfelse im Wesschde vumm Pälzerwald]]
[[Datei:Napoleonsfels 8336 b.jpg|thumb|180px|Naboleonsfels bei Bruchwääler im [[Dahner Felseland|Dahner Felselond]]]]
Die Bärsch hen sich uffgfald, wie voa 300 Millione Jooa Ureiroba un Urafriga es ärschde mol zammegedozd sin. Hunnerd Millione Jooa schbääda hod sisch de Bundsondschdoi druff abgeloachärd un do driwwä aach nuch Muschlkalk un annere Geschdää, awwer die sin faschd gonz un däa Kalk meeschdedääls fordgeweschd worn. Voa 43 Millione Jooa is don de Rhoigrawe oigebroche un hod sisch 25 Millione Jooa long uffgfilld – sellemols hod des nuch iwwer die Weddeeau midde Nordsee zommekhonge – un dea hod don die Haard augebild. De Reschd vun de Londschafdsfoame hen don Eis un Schnee und Reje un Bäsch ausgeawweid. – Un die hen aus dämdoo Bundsondschdoi do aach ofd nuch die allerdollschde Foame ausgewäschd, die wo dääls sogaar Naduurdengmäla geworn sin. Dorch den Grawebruch gäbds haid nuch glänerie seismische Agdiewidääde un dodevunn kumme aach all die Basald un Granidformazione.

== Bärsch ==
[[Datei:Pferchfeldturm-Südwand 7034.jpg|thumb|180px|Pfärschfelturm-Siedwand]]
[[Datei:Rhodt Theresienstrasse.JPG|thumb|180px|Rood]]
[[Datei:Stumpfwaldgericht.jpg|thumb|180px|Schdumbwaldgerischd]]
De heegschde Bärsch is die [[Kalmid]] mid 673 m. Des is ään grooße Heejezuuch, wo aach nuch de Äschkopp, de Kesslbärsch un de Waißbärsch umfaßd. De Schaafskopp isch zamme midm Morschebärsch, Roodsolbärsch un de Steischerkopp/Schänzl ää zommenhängndes Massiv mi verschiedne Heejebungde. 'Bärsch iwwer 600 m sin

* Kallmid (673 m) 
* Kesselbärsch (663 m) 
* Roßbärschg (637 m) 
* Huuchbärsch (635 m) 
* Hohe Looch (619 m) 
* Schaafskopp (617 m)
* Bleddersbärsch (617 m)
* Steischerkopp/Schänzl (614 m)
* Eschekopp (609 m)
* Morschebärsch (608 m)
* Roodsolbärsch (607 m)
* Weißenberg (607 m) 
* Mosisberg (608 m) 
* Hortenkopp (606 m) 
* Taubenkopp (603 m)

== Wässerscher ==
De Sondschdoi isn eeaschdglassige giganndische Filder, wu de Palz sogaar jezerd nuch viel, viel gsunde Gwellscher schenge duud. Un dodemid hot s do aach en Haafe Bächlscher un – dääls nadierlisch, dääls dorsch Uffschdaae – aach viel Wooche, wie mer die greesern Dimblscher hääßd. Diregd zum Rhoi bläddschern
* Primm, 
* Aisbach,
* Eggbach un 
* Isenach, 
* de [[Schbayabach]] mid Hainbach, Gräbsbach, Muudebach (Moorebach) un Huuchschbayabach,
* die Gwaich mim Wellbach, 
* Glingbach, 
* Ärlbach, 
* Oddäbach, 
* Wieslaudär 
* un Saua, wu als Saabach oofängd, awwer ned zor Saa geed, sunnern dorsch de Elsaß in de Rhoi laafd.

Iwwer die Nooh zum Rhoi meschd die Alsens un aach die Wallaudär kimmd nuch aasm Pälzerwald und geehdon in de Glan un so iwwer die Nooh zum Rhoi. Gonz auße enumm iwwer Schwazzbach un Blies, Saa un Muusl zum Rhoi laafe die Möosalb middm Aschbach un die Rodalb midde Merzalb.

== Bursche un Schlässee ==
[[Datei:Altleiningen 20050422.jpg|thumb|180px|Aldlaininge]]
[[Datei:Berwartstein.JPG|thumb|180px|Beawaadschdoi]]
[[Datei:Hardenburg (Hof).jpg|thumb|180px|Haadebursch]]
[[Datei:Biebermühle.jpg|thumb|180px|Biewamühl]]
Bursche un Schlässa hot s viel im Pälzer Wald, gucken dodezu ach in de [[Lischd vunde Bursche un Schlässa im Pälzer Wald]]. Hiea ä kläni Auswahl: 

* de [[Drifels]], wu mehafach Uffbewahrungsord vunde Raischsklääodie gewäsd is, wu de englisch Rischad, de Leewehäz, gfange gwäsd waa, unwu de Normanneschatz is ufbewahrd worn.
* es [[Hambacha Schloß]], des wu soäni grußi Roll im Fraihaidskampf gschbield hod.
* de [[Beawaadschdoi]] vum Hans Trapp (Hans vun Throta), die wu haid nuch bewohnd is
* die [[Wolfsbursch]], die wu vun òófang óó Naischdadt gschidzd hod
* die zwää Laininga Bursche im Laininga Daahl, Sidz vum mäschdische Adlsgschläschd dera vun Laininge
* die [[Drachefels]] im Waasgau mid iam innä Felsnodl enoighaane Bärschfried
* die viele Dobblbursche, wu inärm änge Daal änónne gejeiwwalaie 
* die [[Lemberch]] mid ihrne faschd hunnad Meda diefe Schachdzischdärn

Jedi vun dänne Bursche is ä scheenes Wandaziel!

== Verkehr un Besiedlung ==
De Pälza Wald is haid nuch nid su rischdisch färde Vakea ärschlosse. Mid 76 Inwohna uff de Quadradkilomeda issa när dinn bsiedld, su doß es zwa viel kläni, schdimmungvoll Schdräßja hot, awwe kaum greßari Schdrooße: im Norde tangiad die A6, die wu vun Värnm iwwa Laudre un Hombursch bis nóó Saabrigge gehd, vun wu se in [[Frongraisch]] als A 320 un A4 waidafiad bis [[Paris]] (wie jedi fronzeesisch Audobahn) un waida bis Le Mans, woo se sischgawwld nóó Nantes un Renne inde Bredannje.

Zwische [[Derkem|Därkm]] un [[Lautre]] gehd d B 37, wu hinnä Därkm in die A650 nóó [[Ludwigshafe|Luuschhafe]] iwwagehd. In [[Frankeschdää|Frongeschdäh]] zwaischd die B39 iwwä [[Lombreschd|Lombräschd]] nóó [[Naischdadt]] un waira nóó [[Schbaya]] bis [[Hockerem]]. Bai [[Huchschbaya|Huchchbaya]] wädie B37 vunde B48 gekraizd, die wu vun Binge iwwa Kraiznach un [[Annwaila]] un [[Bärschzawere]] fiad. Donn sin nuch die B10 vun Pärmasens nóó [[Landach]] un aira bis Schbaya, un die B427, wu in [[Hinnawaidedahl]] vun de B10 abgehd un iwwa [[Dahn]] un Bärschzawere nóó [[Kannl]] mäschd – un schließlisch die B427, die wu am Weschdrond vunde Nahe zwische Kern un Ida-Owwaschdoi on Lautre voabai nóó Pärmasens fiad.

Außa dänne Schdrooße gäbds nuch ä grußi Aisebahnlinie: die vun [[Haidlbärsch]] iwwa Naischdadt un Saabrigge nóó Paris.

Sea raisch gseschned is de Pälzawald awwe mid klää Schdräßja un viele, viele guudgepfeschde Wandaweesche, die wu de [[Pälzawaldväoi]] unnahäld.

== Sunschdiges ==
Iwwer die viele scheene un seldene Dierscher un Blimmlscher un aach iwwer die Naduudengmälr kennener in de Aadiggele [[Naduurbaarg Pälzer Wald]] un [[Biosphäärereeserwaad Pälzer Wald]] noolese.

== Weblings ==
{{Commons|Category:Pfälzerwald|Pälzerwald}}
* [http://www.pfaelzerwald.de/ Pfälzerwald]
* [http://www.pwv.de/ Pfälzerwald-Verein e. V.]
* [http://www.panofotos.de/panoramaphotographie-karte-pfaelzerwald.php Panoramabilla vum Pälzerwald (Drifels, Madenbursch, Linnlbrunn, Landeck, Naischaaafnegg, Rambursch)]
* [http://www.heimat-pfalz.de/index.php/geschichte-allgemein/787-50-jahre-naturpark-pfaelzerwald.html Geschichte des Pfälzerwaldes] - de
* [http://magazin.outdooractive.com/de/2009/11/04/felsenland-wasgau-ritterromantik-trifft-kletterakrobatik/ Ardiggll iwwa Sandschdoinfelse un Bursche im siedlische Pälzerwald]

[[Kategorie:Pälzerwald]]

[[ca:Bosc del Palatinat]]
[[da:Pfälzerwald]]
[[de:Pfälzerwald]]
[[en:Palatinate Forest]]
[[eo:Palatinata Arbaro]]
[[es:Bosque del Palatinado]]
[[fi:Pfälzerwald]]
[[fr:Pfälzerwald]]
[[nl:Paltserwoud]]
[[pl:Las Palatynacki]]
[[ro:Pfälzerwald]]
[[ru:Пфальцский Лес]]
[[sv:Pfälzerwald]]
