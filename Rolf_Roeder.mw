Steini alias Ralf Roeder iss in Lautre gebohr. Sellmols om 6. Oktober 1962 solls zwar nebblisch g´wess soi, awwer er hott donn doch enaus g´funn.
Schunn in frier Kindheit hat de Steini Krach g´mach. Ersch iss g´krisch worr (Klar iss jo aa ä Lautrer Krischer) unn später hat er g´sung. Dess macht er zwar heit a noch, awwer wie er 8 Johr alt worre iss, hat er dehäm so long generzelt bis ne soi Mutter uffs '''Pälzische Konservatorium fer Musik''' in de Gaustross og´meld hat. Klavier war unn iss seit sellmols soi Plaisier.
Mit klassischem hat er og´fong, doch später uffem Hohe-Staufe-Gynasium de Blues kriet unn og´fong Boogie zu spiele. So isses später enaus kumm, dass er bereits mit siebzeh Johr, bei de Combo vum Albert Koch diewo Dustpipe Bluesband unn späder Muff Potter g´hääs, mitg´macht hat. Schunn domols hat er de B´schluss gefasst: "Isch werr Musigger unn Betzefan".
No de Schul- unn de Bundeswehrzeit, hat er donn zusomme mit de Pälzer Musikkapelle '''HUSTLEVOICE''', soi Drohung war g´mach unn iss Berufsmusigger worr. Schunn sellmols sinn als die Modderadore vum Radio schigar zur expoldeerd uffgrund soiner "ruhigen unn besonnen Wesensart". Vorallem wonn er de '''"Klotz om Bää"''' gesung hott. 
Boogie unn Blues in Pälzisch, bereits 1982 hott er dess im Pulikum präsendeerd. Alldieweil gebbts in de Palz ä gonze Menge Bands die des a mache duun. Zum Glick weil des v´steht mehr jo. Nur de Steini wär nett de Steini, wonn er nett irgendwonn emol zu sich g´saa hätt: "Moi pälsisch v´steht jo ausserhalb de Palz gar känns, wäsche was? Bassuff, ab jetzt sing isch englisch..." Sschwubb die wupp war die Band DOWNTOWN gegründet. Die honn g´rockt unn nur eigenes gespielt, mit englische Texte. 
Das honn zwar noch wenischer v´stonn awwer egal, dodraus iss soi erschdie CD enstonn. Mit dem vielsagenden Titel: Hard working man. Was uff Pälzisch so viel hääst wie: "Schaffe wie de Brunnebutzer"
Jo alla die Johre sinn ins Lond gong de Betze iss zwäämol Deitsche Mäschder unn Pokalsiescher worr, zwäämaol Ab unn werre uff g´stie unn de Steini war immer d´bei. Iwwer 1000 Ufftritte in de Palz, in gonz Deitschlond, Fronkreich, Sponnje oder sogar in Venezuela hat er uffem Buckel. Zwischedorsch hat er immer neie Liedscher g´schribb unn äns devunn denne do aus Mainz gewidmet: '''"Dräm weider Du Depp".''' Dess konn mer uff You-Tube gugge, sowie noch onnere Steini Liedscher. Ä eischenes Tonstudio hat mittleweile a unn jede Menge CD´s produzeert. JR Richter aus Nürnberg. Helen aus Speyer, Rachel Lauderdale aus New York, Denny Newman aus London, oder die FH Big Band unn Albert Koch aus Lautre. Unn noch gonz gonz viele onnere.
Fer de '''Herzblut Film vum Marc Litz,''' derwo aus Zwääbrigge kumme duut, hat de Steini die Mugge ver de Bonusfilm g´schribb, donn noch ver ä Kinnerfilm. Im Rudi Bößler soi Buch, '''"Die Betzenbergstory"''' hat de Steini zu äm Heerbuch g´mach.   
Wonn mer de Steini emol live erlebe will, guggt mer am beschde bei äm Hämspiel vum Betze im Block 6.1 vorbei. Dort steht er in de Midde vunn gleichg´sinnde, im sogenonnte '''OLD SCHOOL BLOCK'''. Oder mer guggt in die Rhoipalz wonn er de näggschde Ufftritt hat. Ob dort allerdings drin stehe duut von er ausserhalb de Palz ufftrete duut, wääs känns. 
Ach noch ebbes: Privates wääs mer iwwer de Steini nur, dass er Vadder vun drei goldische Mädscher iss unn zum zwedde emol g´heirat hott.
