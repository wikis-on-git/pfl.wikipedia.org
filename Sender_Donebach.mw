{{Coordinate |NS=49/33/46.1/N |EW=09/10/43.7/E |type=landmark |elevation=500 |region=DE-BW |}}
[[Datei:Donebach2.jpg|thumb|250px|right|Da Ort Dumboch mit de zwee Sendemaschde]]

Da '''Sender Dumboch''' is in Långwellesender vum [[Daitschlåndfunk]] in [[Dumboch]] bai Mudau im [[Odewald]].

== Lag ==

Da Sender schdeht uf are Hochfläsch vum Hinnare Odewald in-are Heh vun 500 m i. NN glai baim Dorf Dumboch, in Bade, in da Neh vun da Bayrisch Grenz. Dumboch ghert zur Gemoinde Mudau im Negga-Odewald-Krais. Di zwee Sendemaschde schdehe uf-eme Gelände, wu di Wehrmacht 1939 un 1940 gerodt hot, wail se do in Milidärflugblatz oirischde wollde. Der is awwer nie färdisch worre.

== Gschischt ==

Di Bundesposchd hot in geaignde Schdåndort fär-en Longwellesender vum Daitschlåndfunk gsucht, damit der in gånz Daitschlånd empfånge werre kånn. Am End hawwe se denn uf-m Gelände vum Flugblatz vun Dumboch gfunne un in de Johre 1965 bis 1967 vier 200 m hohe Sendemaschde uffgschdellt. Wail da Sender awwer im Bedrieb Schdearunge vum rumänische Sender Braşov ausgeleest hot, hot ma do e ånnari Leesung finne misse.

1972 hot ma dånn zwee vun de Maschde abgebaut un di zwee iwwarische zu-are Rischdåndenn umgemoddlt. Mit derre hot ma di Ausschdrahlung in da Rischdung vun Rumänie schdärger ausblende kenne. 1982 hawwe se zwee naie Sendegeräde oigerischt un glaischzaidisch heschare Maschde vun 363 m ufgschdellt. Hait wärd da Sender vun da Firma Media Broadcast GmbH fär de Daitschlåndfunk betriwwe.

== Teschnisches ==

[[Datei:Dlfsender.gif|thumb|250px|right|Hehe vun de Sendemaschde vun de Lång- un Middlwellesender vum Daitschlåndfunk]]

Da Sender Dumboch schdrahlt des Progråmm vum Daitschlåndfunk uf da Långwellefrequenz 153 kHz aus, dagsiwwer mid-are Laischdung vun 500 kW un in da Nacht mit 250 kW. Dodemit kånn des Progråmm fläschedeggend in gånz Daitschlånd empfånge werre, bis uf Oschtbayan. Aa in da Schwaiz, im Nordoschde vun Frånkraisch, in Luxebuajg, Belgïe, Hollånd un tailwais in Großbridånnje kå-ma-s heare. Wail da Sender in Rischdung Siedoschde abgschirmt is, damit daß da rumänische Sender Braşov net beoidräschdischt wärd, kamma-n in Oschdbayan net empfånge. Desweje hot ma dort noch in Sender oirischde misse. Denn hot ma 1979 in Erching uffgschdellt un 1989 schließlisch noch Aholming verlegt.

== Bsunnares ==

Mit ihrer Heh vun 363 Meder sin di zwee Sendemaschde vun Dumboch des hegschde Bauwerk vun da alt Bundesrebublik un des zwetthegschde vun Daitschlånd, noch-em 368 Meder hohe Fernsehturm vun Berlin.

== Indanetsaide ==

*[http://www.biener-media.de/0153.html Informazione iwwer de Sender vum Dr. Hansjörg Biener]
*[http://www.senderfotos-bw.de/donebach.html Fodos vum Sender bai www.senderfotos-bw.de]


<div style="text-align:center; border-width:1px; border-color:black; border-style:solid">Der Adiggl is uff <span style="font-weight:bold">[[Kurpälzisch]]</span> gschriwwe.</div>

[[Kategorie:Technik]]

[[de:Sender Donebach]]
[[en:Sender Donebach]]
[[fr:Émetteur de Donebach]]
[[nl:Zender Donebach]]
