{{Infobox Gemeinde in Deutschland
|Art               = Ortsgemeinde
|Wappen            = Wappen von Siebeldingen.png
|Breitengrad       = 49/12/41/N
|Längengrad        = 08/03/05/E
|Lageplan          = Siebeldingen in SÜW.svg
|Bundesland        = Rhoinland-Palz
|Landkreis         = Siedlische Woistrooß
|Verbandsgemeinde  = Landau-Land
|Höhe              = 163 
|Fläche            = 6.07
|Einwohner         = 1079
|PLZ               = 76833
|Vorwahl           = 06345
|Kfz               = SÜW
|Gemeindeschlüssel = 07337073
|Adresse-Verband   = An 44 Nr.31<br />76829 Landau in der Pfalz
|Website           = [http://www.siebeldingen.de/ www.siebeldingen.de]
|Bürgermeister     = Gregor Hartmann
|Bürgermeistertitel= Ordsbirscerermeeschder
}}
'''Siwweldinge''' esch äh klännes [[Palz (Reg.Bez.)|Pälzer]] Derfel mit um die dausend Eiwohner (2009: 1079).

== Die Laach ==
Siwweldinge liecht uff beide Seide vunn de [[Quääch]] (hochdaitsch: Queich) kurz hinner [[Landach|Landaach]] am Eigang vumm [[Annweilrer Daal]] uff ca. 153 Meder iwwerm Meer. Ganz wichdich: Mir lichen im Gechesatz zu [[Alweschweiler|Alweschwailer]] an de [[Woischdrooß]]. Poliddisch g´here mer zu de Verbandsgemää [[Verbandsgemää Landau-Land|Landach-Land]].

== Gschichd ==
Es erschde mol erwäähnd worre esch Siwweldinge 1219 in ännre Urkunde vunn [[Annwailer]], wuh Siwweldinge als weschdlichie Grenz aagäwwe esch. Mer vermut awwer, dass es Siwweldinge als Wohnord schunn um 600 noch Chrischdus do gäwwe hodd.

== Es Wabbe ==
Es Siwweldinger Wabbe esch änn dobbelkebbicher schwarzer [[Adler]] uff goldnem Grund. Iwwer dämm Adler seine zwäh Kepp schwebd äh goldenie Kaiserkron. Frieher war do äh Siechel vumm Siwweldinger Gerichd, schbeder esch dann ferr die Sichel die Kron kumme. Dänn Vochel awwer hodd uns domols die Schdadt [[Schbaya]] schbändiert, die emm Siwweldinger Daal dodezu ach gleich noch die [[Reichsfreiheid]] gäwwe hot.

== Infraschdrugdur ==
Siwweldinge liechd diräggt an de B10 und hodd zusamme mit [[Birkweiler]] änn Baahoof an de Regionalschdregg Landaach-[[Bärmesens|Bermesens]]. Außerdämm fahrd ab unn zu ach änn Bus in Richdung [[Hääschde]] odder Landaach. In Siwweldinge hämmer ach äh Grundschul (Scheff devu esch im Momend de Volker Damian), änn Kinnergaade (die Scheffin dodevu esch sei Fräh die Elisabeth Damian), äh Biecherrei, änn Schbielpladz ferr die glänne,unn änn Schbordplatz ferr die große. Ach ja, unn naddierlich unser Kerch middem äämoolich schäbbe unn verdrehde Kirchturm.

== Kuldur ==
Iwwerregional bekannt esch´s [[Siwweldinger Fasschlubberfeschd]](iva)l, däss normalerweis eichentlich jedes Johr vunn de Landjuuchend Siwweldinge-Birkweiler im Schbedsummer uffem hisdorische Schulhoof unner de [[Keschdebaam|Käschdebääm]] organisierd werd. Ännschdanne esses vor uhg'feer 25 Johr unn hodd sein Name dodevu gricht, weil die Leid in de Aafangsjohre entweder durch äh Fassdehrle schlubbe, odder awwer Eitridd bezahle misse hänn. An dem Wocheend wuh´s däss Fescht esch, gäbt´s nidd blos Laif-Mussig, sondern ach zu Ässe unn logischerweis jedi Mäng [[Wei]]. Frieher hodds ach als noch e Klääkunschdfeschdival gäwwe, doher däss (iva) im Name.
Die Krenung  awwer esch jedes Johr Sunndaachmiddaachs die Winzerolympiade, wuh verschiedene Mannschaffde gechenanner Gaudispiele mache duun. Meischdens bilden sich ach als noch Zuschauermannschaffde wuh dann ach do mitmachen därfen. Zu gewinne gibts Wei unn änn Wanderpokal. Dänn awwer hodd schunn seid Johre die Grubb „Schorlepätzer“ um die Hartmann-Brieder, die bsunners in ihrer Paradedisziplin „Hoddestaffel“ schunn seid Johre uugschlache sinn. Es wär also mol dringend an de Zeit dass däss annerscht werd. Wissener käh ahschdänniche Gechner wuh däss mol ahpaggen?. Ferr 2010 is e Gemäänderats-Grubb aagekinnichd.

Im Sebdämber gäbbts in Siwweldinge dann die kulinarisch Weiberchswannerung bei der die Leid vunn iwwerallher kummen ferr durch die [[Wingert]] zu laafe und dodebei dann ach die Weisorde unns Ässe vunn de Winzer, die iwwerall ihr Schdänd uffgebaut hänn, zu browiere. Jedes Johr kummen do äh paar dausend Leid vorbei, unn frähn sich dann uffem Hähmwäch schunn widder uff´s neggschde Johr, wann se widder debei sinn.

[[Category:Pälzer un Kurpälzer Orde|Siwweldinge]]

[[de:Siebeldingen]]
[[en:Siebeldingen]]
[[eo:Siebeldingen]]
[[fr:Siebeldingen]]
[[it:Siebeldingen]]
[[nl:Siebeldingen]]
[[pl:Siebeldingen]]
[[pt:Siebeldingen]]
[[ro:Siebeldingen]]
[[ru:Зибельдинген]]
[[sr:Зибелдинген]]
[[vi:Siebeldingen]]
[[vo:Siebeldingen]]
[[war:Siebeldingen]]
