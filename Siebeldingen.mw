'''Siwweldinge''' esch äh klännes Pälzer Derfel mit um die dausend Eiwohner (2009: 1079).

== Die Laach ==

Siwweldinge liecht uff beide Seide vunn de [[Quääch|Quääch]] (hochdeitsch: Queich) kurz hinner [[Landach|Landaach]] (ach: Landääch odder Landau) am Eigang vumm Annweilrer Daal uff ca. 153 Meder iwwerm Meer. Ganz wichdich: Mir lichen im Gechesatz zu [[Alweschweiler|Alweschweiler]] an de Deidsche Weischdrooß (ach wann däss die Alweschweilrer noch nidd so ganz eigsähne hänn ;) )
Poliddisch g´here merr zu de Verbandsgemää [[Verbandsgemää Landau-Land|Landau-Land]].

== Gschichd ==

Es erschde mol erwäähnd worre esch Siwweldinge 1219 in ännre Urkunde vunn [[Annweiler|Annweiler]], wuh Siwweldinge als weschdlichie Grenz aagäwwe esch. Merr vermut awwer, dass es Siwweldinge als Wohnord schunn um 600 noch Chrischdus do gäwwe hodd.

== Es Wabbe ==

[[File:Wappen von Siebeldingen.png|150px|right|]]
Es Siwweldinger Wabbe esch änn dobbelkebbicher schwarzer Adler uff goldnem Grund. Iwwer dämm Adler seine zwäh Kepp schwebd äh goldenie Kaiserkron. Frieher war do äh Siechel vumm Siwweldinger Gerichd, schbeder esch dann ferr die Sichel die Kron kumme.
Dänn Vochel awwer hodd uns domols die Schdadt [[Schbeya|Schbaya]] schbändiert, die emm Siwweldinger Daal dodezu ach gleich noch die Reichsfreiheid gäwwe hot.

== Infraschdrugdur ==

Siwweldinge liechd diräggt an de B10 und hodd zusamme mit [[Birkweiler|Birkweiler]] änn Baahoof an de Regionalschdregg Landaach-[[Bärmesens|Bermesens]]. Außerdämm fahrd ab unn zu ach änn Bus in Richdung [[Hääschde|Hääschde]] odder Landaach.
In Siwweldinge hämmer äh Grundschul (Scheff devu esch im Momend de Volker Damian), änn Kinnergaade ( die Scheffin dodevu esch sei Fräh die Elisabeth Damian), äh Biecherrei, änn Schbielpladz ferr die glänne,unn änn Schbordplatz ferr die große. Ach ja, unn naddierlich unser Kerch middem äämoolich schäbbe unn verdrehde Kirchturm.

== Kultur ==

Iwwerregional bekannt isses Siwweldinger Fasschlubberfeschd(iva)l, däss normalerweis jedes Johr vunn de Landjuuchend Siwweldinge-Birkweiler im Schbedsummer uffem hisdorische Schulhoof unner de [[Keschdebaam|Käschdebääm]] organisierd werd.
Entschdanne isses vor 25 Johr (glaab ich) unn hodd sein Name dodevu, weil die Leid in de Aafangsjohre entweder durch äh Fassderle schlubbe misse hänn, odder awwer Eitridd bezaale.
An dem Wocheend wuh´s däss Fescht gäbt, gäbt´s nidd blos Laif-Mussig, sondern ach zu Ässe unn logischerweis jedi Mäng [[Woi|Woi]]. Frieher hodds ach als noch e Klääkunschdfeschdival gäwwe, doher däss (iva)im Name.
Die Krönung awwer esch jedes Johr Sunndaachmiddaachs die Winzerolympiade, wuh äh paar verschiedene Mannschaffde gechenanner Gaudispiele mache duun. Meischdens gäbbt´s ach als noch Zuschauermannschafde wuh ach do mitmachen därfen, und zu gewinne gibts dann Wei un änn Wanderpokal. Dänn hodd awwer schunn seid Johre die Grubb "Schorlepätzer" um die Hartmann-Brider, die bsunners in ihrer Paradedisziplin "Hoddestaffel" schunn seid Johre uugschlache sinn. Es wärrn also dringend würdiche Gechner g´suchd. Ferr 2010 is e Gemäänderats-Grubb aagekinnichd.

Im Sebdämber gäbbts in Siwweldinge dann die kulinarisch Weiberchswannerung bei der die Leid vunn iwwerallher kummen ferr durch die Wingert zu laafe und dodebei dann ach die Weisorde unns Ässe vunn de Winzer, die iwwerall ihr Schdänd uffgebaut hänn, zu browiere. Jedes Johr kummen so äh paar dausend Leid vorbei, unn frähn sich dann uffem Hähmwäch schunn widder uff´s neggschde Johr, wann se widder debei sinn.



(soweid wars des vorerschd vunn mir, wer noch was dezuschreiwe will, soll des mache.)

[[Category:Pälzer un Kurpälzer Orde|Siwweldinge]]

[[de:Siebeldingen]]
[[en:Siebeldingen]]
[[eo:Siebeldingen]]
[[nl:Siebeldingen]]
[[pt:Siebeldingen]]
[[ro:Siebeldingen]]
[[ru:Зибельдинген]]
[[sr:Зибелдинген]]
[[vi:Siebeldingen]]
[[vo:Siebeldingen]]
[[war:Siebeldingen]]
