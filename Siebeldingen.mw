'''Siwweldinge''' is e kläänes pälzer Derfel mit um die dausend Eiwohner (2009: 1079).

== Die Laach ==

Siwweldinge liecht uf beide Seide vunn de [[Quääch|Quääch]] (hochdeitsch: Queich) kurz hinner [[Landach|Landaach]] (ach: Landääch odder Landau) am Eigang vumm Annweilrer Daal uff ca. 153 Meder iwwerm Meer. Ganz wichdich: Mir liggen im Gechesatz zu [[Alwaschweiler|Alwaschweiler]] an de Deisch Weischdrooß (ach, wenn des die Alwaschweilrer noch ned so ganz eigsehe hänn ;) )
Poliddisch ghere mir zu de Verbandsgemää [[Verbandsgemää Landau-Land|Landau-Land]].

== Gschichd ==

Es erschde mol erwäähnd worre isch Siwweldinge 1219 in rer Urkund von [[Annweiler|Annweiler]], wo Siwweldinge al weschdlichie Grenz aagewwe is. Ma vermut awwer, dass es Siwweldinge als Wohnord schunn um 600 noch Chrischdus gewwe hott.

== Es Wappe ==

[[File:Wappen von Siebeldingen.png|150px|right|]]
Es Siwweldinger Wappe is en dobbelkäppische schwarzer Adler uf goldnem Grund. Iwwer de Kepp schwebd e goldnie Kaiserkron. Frieher war des es Siegel vom Siwweldinger Gerichd, schbäder kam nur noch die Kron dezu.
De Vochel hämmer vun de Schdadt [[Schbaya|Schbaya]] kriecht, die em Siwweldinger Daal Reichsfreiheide gewwe hot.

== Infraschdrugdur ==

Siwweldinge liechd diregt an de B10 und hot zusamme mit [[Birkweiler|Birkweiler]] en Baahoof an de Regionalschdregg Landaach-[[Bärmesens|Bermesens]]. Außerdem faad ab un zu en Bus Richdung [[Hääschde|Hääschde]] odder Landaach.
In Siwweldinge hämmer e Grundschul (Scheff devu is im Momend de Volker Damian), en Kinnergaade (Scheffin dodevu is im Momend die Elisabeth Damian), e Biecherrei, en Schbielpladz, en Schbordplatz. Ach ja, un naddierlich die Kerch middem äämooliche schebbe unn verdrehde Kirchturm.

== Kultur ==

Iwwerregional bekannt isses Siwweldinger Fasschlubberfeschd(iva)l, des normalerweis jed Johr vunn de Landjuuchend Siwweldinge-Birkweiler im Schbäädsummer uffem hischdorische Schulhoof unner de [[Keschdebaam|Käschdebääm]] organiserd werd.
Entschdanne isses vor 25 Johr (glaab ich) un hod sein Name doher, dass die Leid in de Aafangsjohre entweder durch e Fass hänn schlubbe misse, odder Eitridd bezaale.
An dem Wocheend gebbds Laif-Mussig, zu Esse unn logischerweis jedi Meng [[Woi|Woi]]. Frieher hodds ach noch e Klääkunschdfeschdival gewwe, doher des (iva) im Name.
Die Krönung is jed Johr Sunndaachs middaachs die Winzerolympiad, wo verschiedene Mannschaffde gechenanner Gaudispiele mache dirfen. Es gebbd meischdens ach Zuschauermannschafde und zu gewinne Woi un en Wannerpokal. Denn hot awwer schunn seid Johre die Grubb "Schorlepetzer" um die Hartmann-Brider, die bsunners in ihrer Paradedisziplin "Hoddestaffel" schunn seid Johre uugschlache sin. Es werrn also dringend würdiche Gegner gsuchd. Fer 2010 is e Gemäänderats-Grubb aagekinnichd.

Im Sebdember gebbs in Siwweldinge die kulinarisch Weibergswannerung bei der die Leid vun iwwerallher kummen um durch die Weiberge zu laafe und die Waisorde unns Esse vun de Winzer, die iwwerall ihr Schdänd uffgebaut hänn, zu probiere. Jed Johr kummen mehrere dausend Leid vorbei.



(soweid wars des vorerschd vunn mir, wer noch was dezuschreiwe will, soll des mache.)

[[Category:Pälzer un Kurpälzer Orde|Siwweldinge]]

[[de:Siebeldingen]]
[[en:Siebeldingen]]
[[eo:Siebeldingen]]
[[nl:Siebeldingen]]
[[pt:Siebeldingen]]
[[ro:Siebeldingen]]
[[ru:Зибельдинген]]
[[vi:Siebeldingen]]
[[vo:Siebeldingen]]
