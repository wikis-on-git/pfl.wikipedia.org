Die Weschmiehl (korz ''Wesch'') is äns vun de zwä Fraibäder in Lautre. Es Schwimmbad is am 4. Juni 1908 äreffend worr un had e Wasserfläch vun 7.400 qm. Es bestehd aus ääm änzische Schwimmbegge, wo 165.3 Meeder lang is un ääm Kinnerplanschbegge.

Die Õlaach laid im Eselsbachdaal, nerdlich vun Lautre an de Schdrooß no Morrlautre. Am end vum 19. Joorhunnad is an där Stell e Weschmiehl enstann, wo die Wasserkrafd vum Bach zum Bedrieb vunna Wescherai genutzd had. Um die Joorhunnadwend wurd de ''Schwimmveroi Kaiserslautre'' gegrindt, där die Idee vunnem Bad an de Schdell vun de Weschmiehl vefolschd had.
Mid de Hilf vun potende Geldgewwer is es Schwimmbad dann vewärklischd worr un 1908 mid änner Wasserfläch vun iwwer 10.000 m² ereffend worr. Waidahie wurd es Fraibad ''Weschmiehl'' gennänd, des sellemols vun de Eselsbach geschbaisd worr is. Näwer em große Begge, is e langezooner Draggd mid Umklaidekabine im Juchendschdiel enstann. Es Bad waa gedrennd in e Herreabdäälung im Weschde un e Dameabdäälung im Oschde, die 1945 vun de franzeesische Besadzungsmachd beschlaachnamd worr is un ab demm Zaidpungd ''Franzosebad'' gehäß had.

In de 1980er Joore is die Wasserfläch aus Koschdegrind uff 7.400 m² veklennad worr un in de Midde vun de 90er Joore wurd die Schbaisung aus de Eselsbach ingestelld. Saiddääm kummd es Wasser ausm Diefbrunne. Trodzdääm is es Badewasser in de Wesch aa im Summer õgenääm frisch. In de Reeschel laid die Dembraduur zwische 18 un 20 C° un staid an hääße Daa bis uff 24 Grad Celsius, was de Laach vum Fraibad in em enge Daal geschuld is.

Aa wää de große Schbiel- un Lichewiss vun 25.000 m² is es Bad bai de Bevellgerung sär beliebd. Es gebbd e 10-Meeder Schbrungdurrem un zwä Schbrungbredda. Wie in de Midd vun de 1990er de Schdadtrood, wee de hohe Sanierungskoschde es Bad awwamols um dissmol 40 Prozend veklännre wolld, is es änner Birscherinitiatiiv mid äm Birscherbegehre gelung es Schwimmbad in soiner hisdoorische Geschdald se ärhalle.
2011 werd die Weschmiehl sannierd un e nai'i Chlorgasõlaach zur Chlorung vum Wasser ärhalle.
